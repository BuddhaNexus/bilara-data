{
  "pli-tv-pvr2.10:0.1": "Parivāra",
  "pli-tv-pvr2.10:0.2": "Bhikkhunivibhaṅga",
  "pli-tv-pvr2.10:0.3": "Dutiyabhāga",
  "pli-tv-pvr2.10:0.4": "Katthapaññattivāra",
  "pli-tv-pvr2.10:0.5": "2. Saṅghādisesakaṇḍādi",
  "pli-tv-pvr2.10:1.1": "Yaṁ tena bhagavatā jānatā passatā arahatā sammāsambuddhena ussayavādikāya bhikkhuniyā aḍḍaṁ karaṇapaccayā saṅghādiseso kattha paññatto?",
  "pli-tv-pvr2.10:1.2": "Kaṁ ārabbha?",
  "pli-tv-pvr2.10:1.3": "Kismiṁ vatthusmiṁ …pe…",
  "pli-tv-pvr2.10:1.4": "kenābhatanti?",
  "pli-tv-pvr2.10:2.1": "Yaṁ tena bhagavatā jānatā passatā arahatā sammāsambuddhena ussayavādikāya bhikkhuniyā aḍḍaṁ karaṇapaccayā saṅghādiseso kattha paññattoti?",
  "pli-tv-pvr2.10:2.2": "Sāvatthiyaṁ paññatto.",
  "pli-tv-pvr2.10:2.3": "Kaṁ ārabbhāti?",
  "pli-tv-pvr2.10:2.4": "Thullanandaṁ bhikkhuniṁ ārabbha.",
  "pli-tv-pvr2.10:2.5": "Kismiṁ vatthusminti?",
  "pli-tv-pvr2.10:2.6": "Thullanandā bhikkhunī ussayavādikā vihari, tasmiṁ vatthusmiṁ.",
  "pli-tv-pvr2.10:2.7": "Atthi tattha paññatti, anupaññatti, anuppannapaññattīti?",
  "pli-tv-pvr2.10:2.8": "Ekā paññatti.",
  "pli-tv-pvr2.10:2.9": "Anupaññatti anuppannapaññatti tasmiṁ natthi.",
  "pli-tv-pvr2.10:2.10": "Sabbatthapaññatti, padesapaññattīti?",
  "pli-tv-pvr2.10:2.11": "Sabbatthapaññatti.",
  "pli-tv-pvr2.10:2.12": "Sādhāraṇapaññatti, asādhāraṇapaññattīti?",
  "pli-tv-pvr2.10:2.13": "Asādhāraṇapaññatti.",
  "pli-tv-pvr2.10:2.14": "Ekatopaññatti, ubhatopaññattīti?",
  "pli-tv-pvr2.10:2.15": "Ekatopaññatti.",
  "pli-tv-pvr2.10:2.16": "Catunnaṁ pātimokkhuddesānaṁ katthogadhaṁ kattha pariyāpannanti?",
  "pli-tv-pvr2.10:2.17": "Nidānogadhaṁ nidānapariyāpannaṁ.",
  "pli-tv-pvr2.10:2.18": "Katamena uddesena uddesaṁ āgacchatīti?",
  "pli-tv-pvr2.10:2.19": "Tatiyena uddesena uddesaṁ āgacchati.",
  "pli-tv-pvr2.10:2.20": "Catunnaṁ vipattīnaṁ katamā vipattīti?",
  "pli-tv-pvr2.10:2.21": "Sīlavipatti.",
  "pli-tv-pvr2.10:2.22": "Sattannaṁ āpattikkhandhānaṁ katamo āpattikkhandhoti?",
  "pli-tv-pvr2.10:2.23": "Saṅghādisesāpattikkhandho.",
  "pli-tv-pvr2.10:2.24": "Channaṁ āpattisamuṭṭhānānaṁ katihi samuṭṭhānehi samuṭṭhātīti?",
  "pli-tv-pvr2.10:2.25": "Dvīhi samuṭṭhānehi samuṭṭhāti—",
  "pli-tv-pvr2.10:2.26": "siyā kāyato ca vācato ca samuṭṭhāti, na cittato;",
  "pli-tv-pvr2.10:2.27": "siyā kāyato ca vācato ca cittato ca samuṭṭhāti …pe…",
  "pli-tv-pvr2.10:2.28": "kenābhatanti?",
  "pli-tv-pvr2.10:2.29": "Paramparābhataṁ—",
  "pli-tv-pvr2.10:3.1": "Upāli dāsako ceva,",
  "pli-tv-pvr2.10:3.2": "soṇako siggavo tathā;",
  "pli-tv-pvr2.10:3.3": "Moggaliputtena pañcamā,",
  "pli-tv-pvr2.10:3.4": "ete jambusirivhaye.",
  "pli-tv-pvr2.10:4.1": "…pe…",
  "pli-tv-pvr2.10:5.1": "Ete nāgā mahāpaññā,",
  "pli-tv-pvr2.10:5.2": "Vinayaññū maggakovidā;",
  "pli-tv-pvr2.10:5.3": "Vinayaṁ dīpe pakāsesuṁ,",
  "pli-tv-pvr2.10:5.4": "Piṭakaṁ tambapaṇṇiyāti. #1",
  "pli-tv-pvr2.10:6.1": "Coriṁ vuṭṭhāpanapaccayā saṅghādiseso kattha paññattoti?",
  "pli-tv-pvr2.10:6.2": "Sāvatthiyaṁ paññatto.",
  "pli-tv-pvr2.10:6.3": "Kaṁ ārabbhāti?",
  "pli-tv-pvr2.10:6.4": "Thullanandaṁ bhikkhuniṁ ārabbha.",
  "pli-tv-pvr2.10:6.5": "Kismiṁ vatthusminti?",
  "pli-tv-pvr2.10:6.6": "Thullanandā bhikkhunī coriṁ vuṭṭhāpesi, tasmiṁ vatthusmiṁ.",
  "pli-tv-pvr2.10:6.7": "Ekā paññatti.",
  "pli-tv-pvr2.10:6.8": "Channaṁ āpattisamuṭṭhānānaṁ dvīhi samuṭṭhānehi samuṭṭhāti—",
  "pli-tv-pvr2.10:6.9": "siyā vācato ca cittato ca samuṭṭhāti, na kāyato;",
  "pli-tv-pvr2.10:6.10": "siyā kāyato ca vācato ca cittato ca samuṭṭhāti …pe…. #2",
  "pli-tv-pvr2.10:7.1": "Ekā gāmantaraṁ gamanapaccayā saṅghādiseso kattha paññattoti?",
  "pli-tv-pvr2.10:7.2": "Sāvatthiyaṁ paññatto.",
  "pli-tv-pvr2.10:7.3": "Kaṁ ārabbhāti?",
  "pli-tv-pvr2.10:7.4": "Aññataraṁ bhikkhuniṁ ārabbha.",
  "pli-tv-pvr2.10:7.5": "Kismiṁ vatthusminti?",
  "pli-tv-pvr2.10:7.6": "Aññatarā bhikkhunī ekā gāmantaraṁ gacchi, tasmiṁ vatthusmiṁ.",
  "pli-tv-pvr2.10:7.7": "Ekā paññatti, tisso anupaññattiyo.",
  "pli-tv-pvr2.10:7.8": "Channaṁ āpattisamuṭṭhānānaṁ ekena samuṭṭhānena samuṭṭhāti—",
  "pli-tv-pvr2.10:7.9": "paṭhamapārājike …pe…. #3",
  "pli-tv-pvr2.10:8.1": "Samaggena saṅghena ukkhittaṁ bhikkhuniṁ dhammena vinayena satthusāsanena anapaloketvā kārakasaṅghaṁ anaññāya gaṇassa chandaṁ osāraṇapaccayā saṅghādiseso kattha paññattoti?",
  "pli-tv-pvr2.10:8.2": "Sāvatthiyaṁ paññatto.",
  "pli-tv-pvr2.10:8.3": "Kaṁ ārabbhāti?",
  "pli-tv-pvr2.10:8.4": "Thullanandaṁ bhikkhuniṁ ārabbha.",
  "pli-tv-pvr2.10:8.5": "Kismiṁ vatthusminti?",
  "pli-tv-pvr2.10:8.6": "Thullanandā bhikkhunī samaggena saṅghena ukkhittaṁ bhikkhuniṁ dhammena vinayena satthusāsanena anapaloketvā kārakasaṅghaṁ anaññāya gaṇassa chandaṁ osāresi, tasmiṁ vatthusmiṁ.",
  "pli-tv-pvr2.10:8.7": "Ekā paññatti.",
  "pli-tv-pvr2.10:8.8": "Channaṁ āpattisamuṭṭhānānaṁ ekena samuṭṭhānena samuṭṭhāti—",
  "pli-tv-pvr2.10:8.9": "dhuranikkhepe …pe…. #4",
  "pli-tv-pvr2.10:9.1": "Avassutāya bhikkhuniyā avassutassa purisapuggalassa hatthato khādanīyaṁ vā bhojanīyaṁ vā sahatthā paṭiggahetvā bhuñjanapaccayā saṅghādiseso kattha paññattoti?",
  "pli-tv-pvr2.10:9.2": "Sāvatthiyaṁ paññatto.",
  "pli-tv-pvr2.10:9.3": "Kaṁ ārabbhāti?",
  "pli-tv-pvr2.10:9.4": "Sundarīnandaṁ bhikkhuniṁ ārabbha.",
  "pli-tv-pvr2.10:9.5": "Kismiṁ vatthusminti?",
  "pli-tv-pvr2.10:9.6": "Sundarīnandā bhikkhunī avassutā avassutassa purisapuggalassa hatthato āmisaṁ paṭiggahesi, tasmiṁ vatthusmiṁ.",
  "pli-tv-pvr2.10:9.7": "Ekā paññatti.",
  "pli-tv-pvr2.10:9.8": "Channaṁ āpattisamuṭṭhānānaṁ ekena samuṭṭhānena samuṭṭhāti—",
  "pli-tv-pvr2.10:9.9": "paṭhamapārājike …pe…. #5",
  "pli-tv-pvr2.10:10.1": "“Kiṁ te, ayye, eso purisapuggalo karissati avassuto vā anavassuto vā, yato tvaṁ anavassutā.",
  "pli-tv-pvr2.10:10.2": "Iṅgha, ayye, yaṁ te eso purisapuggalo deti khādanīyaṁ vā bhojanīyaṁ vā taṁ tvaṁ sahatthā paṭiggahetvā khāda vā bhuñja vā”ti uyyojanapaccayā saṅghādiseso kattha paññattoti?",
  "pli-tv-pvr2.10:10.3": "Sāvatthiyaṁ paññatto.",
  "pli-tv-pvr2.10:10.4": "Kaṁ ārabbhāti?",
  "pli-tv-pvr2.10:10.5": "Aññataraṁ bhikkhuniṁ ārabbha.",
  "pli-tv-pvr2.10:10.6": "Kismiṁ vatthusminti?",
  "pli-tv-pvr2.10:10.7": "Aññatarā bhikkhunī—",
  "pli-tv-pvr2.10:10.8": "“kiṁ te, ayye, eso purisapuggalo karissati avassuto vā anavassuto vā, yato tvaṁ anavassutā.",
  "pli-tv-pvr2.10:10.9": "Iṅgha, ayye, yaṁ te eso purisapuggalo deti khādanīyaṁ vā bhojanīyaṁ vā taṁ tvaṁ sahatthā paṭiggahetvā khāda vā bhuñja vā”ti uyyojesi, tasmiṁ vatthusmiṁ.",
  "pli-tv-pvr2.10:10.10": "Ekā paññatti.",
  "pli-tv-pvr2.10:10.11": "Channaṁ āpattisamuṭṭhānānaṁ tīhi samuṭṭhānehi samuṭṭhāti …pe…. #6",
  "pli-tv-pvr2.10:11.1": "Kupitāya anattamanāya bhikkhuniyā yāvatatiyaṁ samanubhāsanāya na paṭinissajjanapaccayā saṅghādiseso kattha paññattoti?",
  "pli-tv-pvr2.10:11.2": "Sāvatthiyaṁ paññatto.",
  "pli-tv-pvr2.10:11.3": "Kaṁ ārabbhāti?",
  "pli-tv-pvr2.10:11.4": "Caṇḍakāḷiṁ bhikkhuniṁ ārabbha.",
  "pli-tv-pvr2.10:11.5": "Kismiṁ vatthusminti?",
  "pli-tv-pvr2.10:11.6": "Caṇḍakāḷī bhikkhunī kupitā anattamanā evaṁ avaca—",
  "pli-tv-pvr2.10:11.7": "“buddhaṁ paccācikkhāmi, dhammaṁ paccācikkhāmi, saṅghaṁ paccācikkhāmi, sikkhaṁ paccācikkhāmī”ti, tasmiṁ vatthusmiṁ.",
  "pli-tv-pvr2.10:11.8": "Ekā paññatti.",
  "pli-tv-pvr2.10:11.9": "Channaṁ āpattisamuṭṭhānānaṁ ekena samuṭṭhānena samuṭṭhāti—",
  "pli-tv-pvr2.10:11.10": "dhuranikkhepe …pe…. #7",
  "pli-tv-pvr2.10:12.1": "Kismiñcideva adhikaraṇe paccākatāya bhikkhuniyā yāvatatiyaṁ samanubhāsanāya na paṭinissajjanapaccayā saṅghādiseso kattha paññattoti?",
  "pli-tv-pvr2.10:12.2": "Sāvatthiyaṁ paññatto.",
  "pli-tv-pvr2.10:12.3": "Kaṁ ārabbhāti?",
  "pli-tv-pvr2.10:12.4": "Caṇḍakāḷiṁ bhikkhuniṁ ārabbha.",
  "pli-tv-pvr2.10:12.5": "Kismiṁ vatthusminti?",
  "pli-tv-pvr2.10:12.6": "Caṇḍakāḷī bhikkhunī kismiñcideva adhikaraṇe paccākatā kupitā anattamanā evaṁ avaca—",
  "pli-tv-pvr2.10:12.7": "“chandagāminiyo ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo”ti, tasmiṁ vatthusmiṁ.",
  "pli-tv-pvr2.10:12.8": "Ekā paññatti.",
  "pli-tv-pvr2.10:12.9": "Channaṁ āpattisamuṭṭhānānaṁ ekena samuṭṭhānena samuṭṭhāti—",
  "pli-tv-pvr2.10:12.10": "dhuranikkhepe …pe…. #8",
  "pli-tv-pvr2.10:13.1": "Saṁsaṭṭhānaṁ bhikkhunīnaṁ yāvatatiyaṁ samanubhāsanāya na paṭinissajjanapaccayā saṅghādiseso kattha paññattoti?",
  "pli-tv-pvr2.10:13.2": "Sāvatthiyaṁ paññatto.",
  "pli-tv-pvr2.10:13.3": "Kaṁ ārabbhāti?",
  "pli-tv-pvr2.10:13.4": "Sambahulā bhikkhuniyo ārabbha.",
  "pli-tv-pvr2.10:13.5": "Kismiṁ vatthusminti?",
  "pli-tv-pvr2.10:13.6": "Sambahulā bhikkhuniyo saṁsaṭṭhā vihariṁsu, tasmiṁ vatthusmiṁ.",
  "pli-tv-pvr2.10:13.7": "Ekā paññatti.",
  "pli-tv-pvr2.10:13.8": "Channaṁ āpattisamuṭṭhānānaṁ ekena samuṭṭhānena samuṭṭhāti—",
  "pli-tv-pvr2.10:13.9": "dhuranikkhepe …pe…. #9",
  "pli-tv-pvr2.10:14.1": "“Saṁsaṭṭhāva, ayye, tumhe viharatha.",
  "pli-tv-pvr2.10:14.2": "Mā tumhe nānā viharitthā”ti uyyojentiyā yāvatatiyaṁ samanubhāsanāya na paṭinissajjanapaccayā saṅghādiseso kattha paññattoti?",
  "pli-tv-pvr2.10:14.3": "Sāvatthiyaṁ paññatto.",
  "pli-tv-pvr2.10:14.4": "Kaṁ ārabbhāti?",
  "pli-tv-pvr2.10:14.5": "Thullanandaṁ bhikkhuniṁ ārabbha.",
  "pli-tv-pvr2.10:14.6": "Kismiṁ vatthusminti?",
  "pli-tv-pvr2.10:14.7": "Thullanandā bhikkhunī—",
  "pli-tv-pvr2.10:14.8": "“saṁsaṭṭhāva, ayye, tumhe viharatha.",
  "pli-tv-pvr2.10:14.9": "Mā tumhe nānā viharitthā”ti uyyojesi, tasmiṁ vatthusmiṁ.",
  "pli-tv-pvr2.10:14.10": "Ekā paññatti.",
  "pli-tv-pvr2.10:14.11": "Channaṁ āpattisamuṭṭhānānaṁ ekena samuṭṭhānena samuṭṭhāti—",
  "pli-tv-pvr2.10:14.12": "dhuranikkhepe …pe…. #10",
  "pli-tv-pvr2.10:15.1": "Dadhiṁ viññāpetvā bhuñjanapaccayā pāṭidesanīyaṁ kattha paññattanti?",
  "pli-tv-pvr2.10:15.2": "Sāvatthiyaṁ paññattaṁ.",
  "pli-tv-pvr2.10:15.3": "Kaṁ ārabbhāti?",
  "pli-tv-pvr2.10:15.4": "Chabbaggiyā bhikkhuniyo ārabbha.",
  "pli-tv-pvr2.10:15.5": "Kismiṁ vatthusminti?",
  "pli-tv-pvr2.10:15.6": "Chabbaggiyā bhikkhuniyo dadhiṁ viññāpetvā bhuñjiṁsu, tasmiṁ vatthusmiṁ.",
  "pli-tv-pvr2.10:15.7": "Ekā paññatti, ekā anupaññatti.",
  "pli-tv-pvr2.10:15.8": "Channaṁ āpattisamuṭṭhānānaṁ catūhi samuṭṭhānehi samuṭṭhāti …pe…. #11",
  "pli-tv-pvr2.10:16.1": "Katthapaññattivāro niṭṭhito paṭhamo.",
  "pli-tv-pvr2.10:17.0.1": "Katāpattivāra",
  "pli-tv-pvr2.10:17.0.2": "1. Pārājikakaṇḍa",
  "pli-tv-pvr2.10:17.1": "Kāyasaṁsaggaṁ sādiyanapaccayā kati āpattiyo āpajjati?",
  "pli-tv-pvr2.10:17.2": "Kāyasaṁsaggaṁ sādiyanapaccayā pañca āpattiyo āpajjati.",
  "pli-tv-pvr2.10:17.3": "Avassutā bhikkhunī avassutassa purisapuggalassa adhakkhakaṁ ubbhajāṇumaṇḍalaṁ gahaṇaṁ sādiyati, āpatti pārājikassa;",
  "pli-tv-pvr2.10:17.4": "bhikkhu kāyena kāyaṁ āmasati, āpatti saṅghādisesassa;",
  "pli-tv-pvr2.10:17.5": "kāyena kāyapaṭibaddhaṁ āmasati, āpatti thullaccayassa;",
  "pli-tv-pvr2.10:17.6": "kāyapaṭibaddhena kāyapaṭibaddhaṁ āmasati, āpatti dukkaṭassa;",
  "pli-tv-pvr2.10:17.7": "aṅgulipatodake pācittiyaṁ—",
  "pli-tv-pvr2.10:17.8": "kāyasaṁsaggaṁ sādiyanapaccayā imā pañca āpattiyo āpajjati. #1",
  "pli-tv-pvr2.10:18.1": "Vajjappaṭicchādanapaccayā kati āpattiyo āpajjati?",
  "pli-tv-pvr2.10:18.2": "Vajjappaṭicchādanapaccayā catasso āpattiyo āpajjati.",
  "pli-tv-pvr2.10:18.3": "Bhikkhunī jānaṁ pārājikaṁ dhammaṁ paṭicchādeti, āpatti pārājikassa;",
  "pli-tv-pvr2.10:18.4": "vematikā paṭicchādeti, āpatti thullaccayassa;",
  "pli-tv-pvr2.10:18.5": "bhikkhu saṅghādisesaṁ paṭicchādeti, āpatti pācittiyassa;",
  "pli-tv-pvr2.10:18.6": "ācāravipattiṁ paṭicchādeti, āpatti dukkaṭassa—",
  "pli-tv-pvr2.10:18.7": "vajjappaṭicchādanapaccayā imā catasso āpattiyo āpajjati. #2",
  "pli-tv-pvr2.10:19.1": "Yāvatatiyaṁ samanubhāsanāya na paṭinissajjanapaccayā kati āpattiyo āpajjati?",
  "pli-tv-pvr2.10:19.2": "Yāvatatiyaṁ samanubhāsanāya na paṭinissajjanapaccayā pañca āpattiyo āpajjati.",
  "pli-tv-pvr2.10:19.3": "Ukkhittānuvattikā bhikkhunī yāvatatiyaṁ samanubhāsanāya na paṭinissajjati, ñattiyā dukkaṭaṁ;",
  "pli-tv-pvr2.10:19.4": "dvīhi kammavācāhi thullaccayā;",
  "pli-tv-pvr2.10:19.5": "kammavācāpariyosāne āpatti pārājikassa;",
  "pli-tv-pvr2.10:19.6": "bhedakānuvattikā bhikkhunī yāvatatiyaṁ samanubhāsanāya na paṭinissajjati, āpatti saṅghādisesassa;",
  "pli-tv-pvr2.10:19.7": "pāpikāya diṭṭhiyā yāvatatiyaṁ samanubhāsanāya na paṭinissajjati, āpatti pācittiyassa—",
  "pli-tv-pvr2.10:19.8": "yāvatatiyaṁ samanubhāsanāya na paṭinissajjanapaccayā imā pañca āpattiyo āpajjati. #3",
  "pli-tv-pvr2.10:20.1": "Aṭṭhamaṁ vatthuṁ paripūraṇapaccayā kati āpattiyo āpajjati?",
  "pli-tv-pvr2.10:20.2": "Aṭṭhamaṁ vatthuṁ paripūraṇapaccayā tisso āpattiyo āpajjati.",
  "pli-tv-pvr2.10:20.3": "Purisena—",
  "pli-tv-pvr2.10:20.4": "“itthannāmaṁ okāsaṁ āgacchā”ti vuttā gacchati, āpatti dukkaṭassa;",
  "pli-tv-pvr2.10:20.5": "purisassa hatthapāsaṁ okkantamatte āpatti thullaccayassa;",
  "pli-tv-pvr2.10:20.6": "aṭṭhamaṁ vatthuṁ paripūreti, āpatti pārājikassa—",
  "pli-tv-pvr2.10:20.7": "aṭṭhamaṁ vatthuṁ paripūraṇapaccayā imā tisso āpattiyo āpajjati. #4",
  "pli-tv-pvr2.10:21.1": "Pārājikā niṭṭhitā.",
  "pli-tv-pvr2.10:22.0": "2. Saṅghādisesakaṇḍādi",
  "pli-tv-pvr2.10:22.1": "Ussayavādikā bhikkhunī aḍḍaṁ karaṇapaccayā tisso āpattiyo āpajjati.",
  "pli-tv-pvr2.10:22.2": "Ekassa āroceti, āpatti dukkaṭassa;",
  "pli-tv-pvr2.10:22.3": "dutiyassa āroceti, āpatti thullaccayassa;",
  "pli-tv-pvr2.10:22.4": "aḍḍapariyosāne āpatti saṅghādisesassa. #1",
  "pli-tv-pvr2.10:23.1": "Coriṁ vuṭṭhāpanapaccayā tisso āpattiyo āpajjati.",
  "pli-tv-pvr2.10:23.2": "Ñattiyā dukkaṭaṁ;",
  "pli-tv-pvr2.10:23.3": "dvīhi kammavācāhi thullaccayā;",
  "pli-tv-pvr2.10:23.4": "kammavācāpariyosāne āpatti saṅghādisesassa. #2",
  "pli-tv-pvr2.10:24.1": "Ekā gāmantaraṁ gamanapaccayā tisso āpattiyo āpajjati.",
  "pli-tv-pvr2.10:24.2": "Gacchati, āpatti dukkaṭassa;",
  "pli-tv-pvr2.10:24.3": "paṭhamaṁ pādaṁ parikkhepaṁ atikkāmeti, āpatti thullaccayassa;",
  "pli-tv-pvr2.10:24.4": "dutiyaṁ pādaṁ atikkāmeti, āpatti saṅghādisesassa. #3",
  "pli-tv-pvr2.10:25.1": "Samaggena saṅghena ukkhittaṁ bhikkhuniṁ dhammena vinayena satthusāsanena anapaloketvā kārakasaṅghaṁ anaññāya gaṇassa chandaṁ osāraṇapaccayā tisso āpattiyo āpajjati.",
  "pli-tv-pvr2.10:25.2": "Ñattiyā dukkaṭaṁ;",
  "pli-tv-pvr2.10:25.3": "dvīhi kammavācāhi thullaccayā;",
  "pli-tv-pvr2.10:25.4": "kammavācāpariyosāne āpatti saṅghādisesassa. #4",
  "pli-tv-pvr2.10:26.1": "Avassutā bhikkhunī avassutassa purisapuggalassa hatthato khādanīyaṁ vā bhojanīyaṁ vā sahatthā paṭiggahetvā bhuñjanapaccayā tisso āpattiyo āpajjati.",
  "pli-tv-pvr2.10:26.2": "“Khādissāmi bhuñjissāmī”ti paṭiggaṇhāti, āpatti thullaccayassa;",
  "pli-tv-pvr2.10:26.3": "ajjhohāre ajjhohāre āpatti saṅghādisesassa;",
  "pli-tv-pvr2.10:26.4": "udakadantaponaṁ paṭiggaṇhāti, āpatti dukkaṭassa. #5",
  "pli-tv-pvr2.10:27.1": "“Kiṁ te, ayye, eso purisapuggalo karissati avassuto vā anavassuto vā, yato tvaṁ anavassutā.",
  "pli-tv-pvr2.10:27.2": "Iṅgha, ayye, yaṁ te eso purisapuggalo deti khādanīyaṁ vā bhojanīyaṁ vā taṁ tvaṁ sahatthā paṭiggahetvā khāda vā bhuñja vā”ti, uyyojanapaccayā tisso āpattiyo āpajjati.",
  "pli-tv-pvr2.10:27.3": "Tassā vacanena khādissāmi bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.10:27.4": "ajjhohāre ajjhohāre āpatti thullaccayassa;",
  "pli-tv-pvr2.10:27.5": "bhojanapariyosāne āpatti saṅghādisesassa. #6",
  "pli-tv-pvr2.10:28.1": "Kupitā bhikkhunī yāvatatiyaṁ samanubhāsanāya na paṭinissajjanapaccayā tisso āpattiyo āpajjati.",
  "pli-tv-pvr2.10:28.2": "Ñattiyā dukkaṭaṁ;",
  "pli-tv-pvr2.10:28.3": "dvīhi kammavācāhi thullaccayā;",
  "pli-tv-pvr2.10:28.4": "kammavācāpariyosāne āpatti saṅghādisesassa. #7",
  "pli-tv-pvr2.10:29.1": "Kismiñcideva adhikaraṇe paccākatā bhikkhunī yāvatatiyaṁ samanubhāsanāya na paṭinissajjanapaccayā tisso āpattiyo āpajjati.",
  "pli-tv-pvr2.10:29.2": "Ñattiyā dukkaṭaṁ;",
  "pli-tv-pvr2.10:29.3": "dvīhi kammavācāhi thullaccayā;",
  "pli-tv-pvr2.10:29.4": "kammavācāpariyosāne āpatti saṅghādisesassa. #8",
  "pli-tv-pvr2.10:30.1": "Saṁsaṭṭhā bhikkhunī yāvatatiyaṁ samanubhāsanāya na paṭinissajjanapaccayā tisso āpattiyo āpajjati.",
  "pli-tv-pvr2.10:30.2": "Ñattiyā dukkaṭaṁ;",
  "pli-tv-pvr2.10:30.3": "dvīhi kammavācāhi thullaccayā;",
  "pli-tv-pvr2.10:30.4": "kammavācāpariyosāne āpatti saṅghādisesassa. #9",
  "pli-tv-pvr2.10:31.1": "“Saṁsaṭṭhāva, ayye, tumhe viharatha, mā tumhe nānā viharitthā”ti uyyojentī yāvatatiyaṁ samanubhāsanāya na paṭinissajjanapaccayā tisso āpattiyo āpajjati.",
  "pli-tv-pvr2.10:31.2": "Ñattiyā dukkaṭaṁ;",
  "pli-tv-pvr2.10:31.3": "dvīhi kammavācāhi thullaccayā;",
  "pli-tv-pvr2.10:31.4": "kammavācāpariyosāne āpatti saṅghādisesassa. #10",
  "pli-tv-pvr2.10:32.1": "Dasa saṅghādisesā niṭṭhitā …pe… .",
  "pli-tv-pvr2.10:33.1": "(Yathā heṭṭhā tathā vitthāretabbā paccayameva nānākaraṇaṁ)",
  "pli-tv-pvr2.10:34.1": "Dadhiṁ viññāpetvā bhuñjanapaccayā kati āpattiyo āpajjati?",
  "pli-tv-pvr2.10:34.2": "Dadhiṁ viññāpetvā bhuñjanapaccayā dve āpattiyo āpajjati.",
  "pli-tv-pvr2.10:34.3": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.10:34.4": "ajjhohāre ajjhohāre āpatti pāṭidesanīyassa—",
  "pli-tv-pvr2.10:34.5": "dadhiṁ viññāpetvā bhuñjanapaccayā imā dve āpattiyo āpajjati. #11",
  "pli-tv-pvr2.10:35.1": "Katāpattivāro niṭṭhito dutiyo."
}