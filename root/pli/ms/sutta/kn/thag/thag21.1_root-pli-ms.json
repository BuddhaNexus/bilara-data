{
  "thag21.1:0.1": "Theragāthā",
  "thag21.1:0.2": "Mahānipāta",
  "thag21.1:0.3": "Paṭhamavagga",
  "thag21.1:0.4": "21.1. Vaṅgīsattheragāthā",
  "thag21.1:1.1": "“Nikkhantaṃ vata maṃ santaṃ,",
  "thag21.1:1.2": "agārasmānagāriyaṃ;",
  "thag21.1:1.3": "Vitakkā upadhāvanti,",
  "thag21.1:1.4": "pagabbhā kaṇhato ime.",
  "thag21.1:1.5": "Uggaputtā mahissāsā,",
  "thag21.1:1.6": "sikkhitā daḷhadhammino;",
  "thag21.1:1.7": "Samantā parikireyyuṃ,",
  "thag21.1:1.8": "sahassaṃ apalāyinaṃ.",
  "thag21.1:1.9": "Sacepi ettakā bhiyyo,",
  "thag21.1:1.10": "āgamissanti itthiyo;",
  "thag21.1:1.11": "Neva maṃ byādhayissanti,",
  "thag21.1:1.12": "dhamme samhi patiṭṭhito.",
  "thag21.1:1.13": "Sakkhī hi me sutaṃ etaṃ,",
  "thag21.1:1.14": "buddhassādiccabandhuno;",
  "thag21.1:1.15": "Nibbānagamanaṃ maggaṃ,",
  "thag21.1:1.16": "tattha me nirato mano.",
  "thag21.1:1.17": "Evañce maṃ viharantaṃ,",
  "thag21.1:1.18": "pāpima upagacchasi;",
  "thag21.1:1.19": "Tathā maccu karissāmi,",
  "thag21.1:1.20": "na me maggampi dakkhasi.",
  "thag21.1:1.21": "Aratiñca ratiñca pahāya,",
  "thag21.1:1.22": "Sabbaso gehasitañca vitakkaṃ;",
  "thag21.1:1.23": "Vanathaṃ na kareyya kuhiñci,",
  "thag21.1:1.24": "Nibbanatho avanatho sa bhikkhu.",
  "thag21.1:1.25": "Yamidha pathaviñca vehāsaṃ,",
  "thag21.1:1.26": "Rūpagataṃ jagatogadhaṃ kiñci;",
  "thag21.1:1.27": "Parijīyati sabbamaniccaṃ,",
  "thag21.1:1.28": "Evaṃ samecca caranti mutattā.",
  "thag21.1:1.29": "Upadhīsu janā gadhitāse,",
  "thag21.1:1.30": "Diṭṭhasute paṭighe ca mute ca;",
  "thag21.1:1.31": "Ettha vinodaya chandamanejo,",
  "thag21.1:1.32": "Yo hettha na limpati muni tamāhu.",
  "thag21.1:1.33": "Atha saṭṭhisitā savitakkā,",
  "thag21.1:1.34": "Puthujjanatāya adhammā niviṭṭhā;",
  "thag21.1:1.35": "Na ca vaggagatassa kuhiñci,",
  "thag21.1:1.36": "No pana duṭṭhullagāhī sa bhikkhu.",
  "thag21.1:1.37": "Dabbo cirarattasamāhito,",
  "thag21.1:1.38": "Akuhako nipako apihālu;",
  "thag21.1:1.39": "Santaṃ padaṃ ajjhagamā muni,",
  "thag21.1:1.40": "Paṭicca parinibbuto kaṅkhati kālaṃ.",
  "thag21.1:1.41": "Mānaṃ pajahassu gotama,",
  "thag21.1:1.42": "Mānapathañca jahassu asesaṃ;",
  "thag21.1:1.43": "Mānapathamhi sa mucchito,",
  "thag21.1:1.44": "Vippaṭisārīhuvā cirarattaṃ.",
  "thag21.1:1.45": "Makkhena makkhitā pajā,",
  "thag21.1:1.46": "Mānahatā nirayaṃ papatanti;",
  "thag21.1:1.47": "Socanti janā cirarattaṃ,",
  "thag21.1:1.48": "Mānahatā nirayaṃ upapannā.",
  "thag21.1:1.49": "Na hi socati bhikkhu kadāci,",
  "thag21.1:1.50": "Maggajino sammā paṭipanno;",
  "thag21.1:1.51": "Kittiñca sukhañcānubhoti,",
  "thag21.1:1.52": "Dhammadasoti tamāhu tathattaṃ.",
  "thag21.1:1.53": "Tasmā akhilo idha padhānavā,",
  "thag21.1:1.54": "Nīvaraṇāni pahāya visuddho;",
  "thag21.1:1.55": "Mānañca pahāya asesaṃ,",
  "thag21.1:1.56": "Vijjāyantakaro samitāvī”.",
  "thag21.1:1.57": "“Kāmarāgena ḍayhāmi,",
  "thag21.1:1.58": "cittaṃ me pariḍayhati;",
  "thag21.1:1.59": "Sādhu nibbāpanaṃ brūhi,",
  "thag21.1:1.60": "anukampāya gotama”.",
  "thag21.1:1.61": "“Saññāya vipariyesā,",
  "thag21.1:1.62": "cittaṃ te pariḍayhati;",
  "thag21.1:1.63": "Nimittaṃ parivajjehi,",
  "thag21.1:1.64": "subhaṃ rāgūpasaṃhitaṃ. ()",
  "thag21.1:1.65": "Asubhāya cittaṃ bhāvehi,",
  "thag21.1:1.66": "ekaggaṃ susamāhitaṃ;",
  "thag21.1:1.67": "Sati kāyagatā tyatthu,",
  "thag21.1:1.68": "nibbidābahulo bhava.",
  "thag21.1:1.69": "Animittañca bhāvehi,",
  "thag21.1:1.70": "mānānusayamujjaha;",
  "thag21.1:1.71": "Tato mānābhisamayā,",
  "thag21.1:1.72": "upasanto carissasi”.",
  "thag21.1:1.73": "“Tameva vācaṃ bhāseyya,",
  "thag21.1:1.74": "yāyattānaṃ na tāpaye;",
  "thag21.1:1.75": "Pare ca na vihiṃseyya,",
  "thag21.1:1.76": "sā ve vācā subhāsitā.",
  "thag21.1:1.77": "Piyavācameva bhāseyya,",
  "thag21.1:1.78": "yā vācā paṭinanditā;",
  "thag21.1:1.79": "Yaṃ anādāya pāpāni,",
  "thag21.1:1.80": "paresaṃ bhāsate piyaṃ.",
  "thag21.1:1.81": "Saccaṃ ve amatā vācā,",
  "thag21.1:1.82": "esa dhammo sanantano;",
  "thag21.1:1.83": "Sacce atthe ca dhamme ca,",
  "thag21.1:1.84": "āhu santo patiṭṭhitā.",
  "thag21.1:1.85": "Yaṃ buddho bhāsati vācaṃ,",
  "thag21.1:1.86": "khemaṃ nibbānapattiyā;",
  "thag21.1:1.87": "Dukkhassantakiriyāya,",
  "thag21.1:1.88": "sā ve vācānamuttamā”.",
  "thag21.1:1.89": "“Gambhīrapañño medhāvī,",
  "thag21.1:1.90": "maggāmaggassa kovido;",
  "thag21.1:1.91": "Sāriputto mahāpañño,",
  "thag21.1:1.92": "dhammaṃ deseti bhikkhunaṃ.",
  "thag21.1:1.93": "Saṃkhittenapi deseti,",
  "thag21.1:1.94": "vitthārenapi bhāsati;",
  "thag21.1:1.95": "Sālikāyiva nigghoso,",
  "thag21.1:1.96": "paṭibhānaṃ udiyyati.",
  "thag21.1:1.97": "Tassa taṃ desayantassa,",
  "thag21.1:1.98": "suṇanti madhuraṃ giraṃ;",
  "thag21.1:1.99": "Sarena rajanīyena,",
  "thag21.1:1.100": "savanīyena vaggunā;",
  "thag21.1:1.101": "Udaggacittā muditā,",
  "thag21.1:1.102": "sotaṃ odhenti bhikkhavo”.",
  "thag21.1:1.103": "“Ajja pannarase visuddhiyā,",
  "thag21.1:1.104": "Bhikkhū pañcasatā samāgatā;",
  "thag21.1:1.105": "Saṃyojanabandhanacchidā,",
  "thag21.1:1.106": "Anīghā khīṇapunabbhavā isī.",
  "thag21.1:1.107": "Cakkavattī yathā rājā,",
  "thag21.1:1.108": "amaccaparivārito;",
  "thag21.1:1.109": "Samantā anupariyeti,",
  "thag21.1:1.110": "sāgarantaṃ mahiṃ imaṃ.",
  "thag21.1:1.111": "Evaṃ vijitasaṅgāmaṃ,",
  "thag21.1:1.112": "satthavāhaṃ anuttaraṃ;",
  "thag21.1:1.113": "Sāvakā payirupāsanti,",
  "thag21.1:1.114": "tevijjā maccuhāyino.",
  "thag21.1:1.115": "Sabbe bhagavato puttā,",
  "thag21.1:1.116": "palāpettha na vijjati;",
  "thag21.1:1.117": "Taṇhāsallassa hantāraṃ,",
  "thag21.1:1.118": "vande ādiccabandhunaṃ.",
  "thag21.1:1.119": "Parosahassaṃ bhikkhūnaṃ,",
  "thag21.1:1.120": "sugataṃ payirupāsati;",
  "thag21.1:1.121": "Desentaṃ virajaṃ dhammaṃ,",
  "thag21.1:1.122": "nibbānaṃ akutobhayaṃ.",
  "thag21.1:1.123": "Suṇanti dhammaṃ vimalaṃ,",
  "thag21.1:1.124": "sammāsambuddhadesitaṃ;",
  "thag21.1:1.125": "Sobhati vata sambuddho,",
  "thag21.1:1.126": "bhikkhusaṃghapurakkhato.",
  "thag21.1:1.127": "‘Nāganāmo’si bhagavā,",
  "thag21.1:1.128": "isīnaṃ isisattamo;",
  "thag21.1:1.129": "Mahāmeghova hutvāna,",
  "thag21.1:1.130": "sāvake abhivassasi.",
  "thag21.1:1.131": "Divā vihārā nikkhamma,",
  "thag21.1:1.132": "satthudassanakamyatā;",
  "thag21.1:1.133": "Sāvako te mahāvīra,",
  "thag21.1:1.134": "pāde vandati vaṅgiso”.",
  "thag21.1:1.135": "“Ummaggapathaṃ mārassa,",
  "thag21.1:1.136": "Abhibhuyya carati pabhijja khīlāni;",
  "thag21.1:1.137": "Taṃ passatha bandhapamuñcakaraṃ,",
  "thag21.1:1.138": "Asitaṃva bhāgaso pavibhajja.",
  "thag21.1:1.139": "Oghassa hi nitaraṇatthaṃ,",
  "thag21.1:1.140": "Anekavihitaṃ maggaṃ akkhāsi;",
  "thag21.1:1.141": "Tasmiñca amate akkhāte,",
  "thag21.1:1.142": "Dhammadasā ṭhitā asaṃhīrā.",
  "thag21.1:1.143": "Pajjotakaro ativijjha,",
  "thag21.1:1.144": "Sabbaṭhitīnaṃ atikkamamaddasa;",
  "thag21.1:1.145": "Ñatvā ca sacchikatvā ca,",
  "thag21.1:1.146": "Aggaṃ so desayi dasaddhānaṃ.",
  "thag21.1:1.147": "Evaṃ sudesite dhamme,",
  "thag21.1:1.148": "Ko pamādo vijānataṃ dhammaṃ;",
  "thag21.1:1.149": "Tasmā hi tassa bhagavato sāsane,",
  "thag21.1:1.150": "Appamatto sadā namassamanusikkhe”.",
  "thag21.1:1.151": "“Buddhānubuddho yo thero,",
  "thag21.1:1.152": "koṇḍañño tibbanikkamo;",
  "thag21.1:1.153": "Lābhī sukhavihārānaṃ,",
  "thag21.1:1.154": "vivekānaṃ abhiṇhaso.",
  "thag21.1:1.155": "Yaṃ sāvakena pattabbaṃ,",
  "thag21.1:1.156": "satthu sāsanakārinā;",
  "thag21.1:1.157": "Sabbassa taṃ anuppattaṃ,",
  "thag21.1:1.158": "appamattassa sikkhato.",
  "thag21.1:1.159": "Mahānubhāvo tevijjo,",
  "thag21.1:1.160": "cetopariyakovido;",
  "thag21.1:1.161": "Koṇḍañño buddhadāyādo,",
  "thag21.1:1.162": "pāde vandati satthuno”.",
  "thag21.1:1.163": "“Nagassa passe āsīnaṃ,",
  "thag21.1:1.164": "muniṃ dukkhassa pāraguṃ;",
  "thag21.1:1.165": "Sāvakā payirupāsanti,",
  "thag21.1:1.166": "tevijjā maccuhāyino.",
  "thag21.1:1.167": "Cetasā anupariyeti,",
  "thag21.1:1.168": "moggallāno mahiddhiko;",
  "thag21.1:1.169": "Cittaṃ nesaṃ samanvesaṃ,",
  "thag21.1:1.170": "vippamuttaṃ nirūpadhiṃ.",
  "thag21.1:1.171": "Evaṃ sabbaṅgasampannaṃ,",
  "thag21.1:1.172": "muniṃ dukkhassa pāraguṃ;",
  "thag21.1:1.173": "Anekākārasampannaṃ,",
  "thag21.1:1.174": "payirupāsanti gotamaṃ”.",
  "thag21.1:1.175": "“Cando yathā vigatavalāhake nabhe,",
  "thag21.1:1.176": "Virocati vītamalova bhāṇumā;",
  "thag21.1:1.177": "Evampi aṅgīrasa tvaṃ mahāmuni,",
  "thag21.1:1.178": "Atirocasi yasasā sabbalokaṃ”.",
  "thag21.1:1.179": "“Kāveyyamattā vicarimha pubbe,",
  "thag21.1:1.180": "Gāmā gāmaṃ purā puraṃ;",
  "thag21.1:1.181": "Athaddasāma sambuddhaṃ,",
  "thag21.1:1.182": "Sabbadhammāna pāraguṃ.",
  "thag21.1:1.183": "So me dhammamadesesi,",
  "thag21.1:1.184": "muni dukkhassa pāragū;",
  "thag21.1:1.185": "Dhammaṃ sutvā pasīdimha,",
  "thag21.1:1.186": "saddhā no udapajjatha.",
  "thag21.1:1.187": "Tassāhaṃ vacanaṃ sutvā,",
  "thag21.1:1.188": "khandhe āyatanāni ca;",
  "thag21.1:1.189": "Dhātuyo ca viditvāna,",
  "thag21.1:1.190": "pabbajiṃ anagāriyaṃ.",
  "thag21.1:1.191": "Bahūnaṃ vata atthāya,",
  "thag21.1:1.192": "uppajjanti tathāgatā;",
  "thag21.1:1.193": "Itthīnaṃ purisānañca,",
  "thag21.1:1.194": "ye te sāsanakārakā.",
  "thag21.1:1.195": "Tesaṃ kho vata atthāya,",
  "thag21.1:1.196": "bodhimajjhagamā muni;",
  "thag21.1:1.197": "Bhikkhūnaṃ bhikkhunīnañca,",
  "thag21.1:1.198": "ye nirāmagataddasā.",
  "thag21.1:1.199": "Sudesitā cakkhumatā,",
  "thag21.1:1.200": "buddhenādiccabandhunā;",
  "thag21.1:1.201": "Cattāri ariyasaccāni,",
  "thag21.1:1.202": "anukampāya pāṇinaṃ.",
  "thag21.1:1.203": "Dukkhaṃ dukkhasamuppādaṃ,",
  "thag21.1:1.204": "Dukkhassa ca atikkamaṃ;",
  "thag21.1:1.205": "Ariyaṃ caṭṭhaṅgikaṃ maggaṃ,",
  "thag21.1:1.206": "Dukkhūpasamagāminaṃ.",
  "thag21.1:1.207": "Evamete tathā vuttā,",
  "thag21.1:1.208": "diṭṭhā me te yathā tathā;",
  "thag21.1:1.209": "Sadattho me anuppatto,",
  "thag21.1:1.210": "kataṃ buddhassa sāsanaṃ.",
  "thag21.1:1.211": "Svāgataṃ vata me āsi,",
  "thag21.1:1.212": "mama buddhassa santike;",
  "thag21.1:1.213": "Suvibhattesu dhammesu,",
  "thag21.1:1.214": "yaṃ seṭṭhaṃ tadupāgamiṃ.",
  "thag21.1:1.215": "Abhiññāpāramippatto,",
  "thag21.1:1.216": "sotadhātu visodhitā;",
  "thag21.1:1.217": "Tevijjo iddhipattomhi,",
  "thag21.1:1.218": "cetopariyakovido”.",
  "thag21.1:1.219": "“Pucchāmi satthāramanomapaññaṃ,",
  "thag21.1:1.220": "Diṭṭheva dhamme yo vicikicchānaṃ chettā;",
  "thag21.1:1.221": "Aggāḷave kālamakāsi bhikkhu,",
  "thag21.1:1.222": "Ñāto yasassī abhinibbutatto.",
  "thag21.1:1.223": "Nigrodhakappo iti tassa nāmaṃ,",
  "thag21.1:1.224": "Tayā kataṃ bhagavā brāhmaṇassa;",
  "thag21.1:1.225": "So taṃ namassaṃ acari mutyapekho,",
  "thag21.1:1.226": "Āraddhavīriyo daḷhadhammadassī.",
  "thag21.1:1.227": "Taṃ sāvakaṃ sakka mayampi sabbe,",
  "thag21.1:1.228": "Aññātumicchāma samantacakkhu;",
  "thag21.1:1.229": "Samavaṭṭhitā no savanāya sotā,",
  "thag21.1:1.230": "Tuvaṃ no satthā tvamanuttarosi.",
  "thag21.1:1.231": "Chinda no vicikicchaṃ brūhi metaṃ,",
  "thag21.1:1.232": "Parinibbutaṃ vedaya bhūripañña;",
  "thag21.1:1.233": "Majjheva no bhāsa samantacakkhu,",
  "thag21.1:1.234": "Sakkova devāna sahassanetto.",
  "thag21.1:1.235": "Ye keci ganthā idha mohamaggā,",
  "thag21.1:1.236": "Aññāṇapakkhā vicikicchaṭhānā;",
  "thag21.1:1.237": "Tathāgataṃ patvā na te bhavanti,",
  "thag21.1:1.238": "Cakkhuñhi etaṃ paramaṃ narānaṃ.",
  "thag21.1:1.239": "No ce hi jātu puriso kilese,",
  "thag21.1:1.240": "Vāto yathā abbhaghanaṃ vihāne;",
  "thag21.1:1.241": "Tamovassa nivuto sabbaloko,",
  "thag21.1:1.242": "Jotimantopi na pabhāseyyuṃ.",
  "thag21.1:1.243": "Dhīrā ca pajjotakarā bhavanti,",
  "thag21.1:1.244": "Taṃ taṃ ahaṃ vīra tatheva maññe;",
  "thag21.1:1.245": "Vipassinaṃ jānamupāgamimha,",
  "thag21.1:1.246": "Parisāsu no āvikarohi kappaṃ.",
  "thag21.1:1.247": "Khippaṃ giraṃ eraya vaggu vagguṃ,",
  "thag21.1:1.248": "Haṃsova paggayha saṇikaṃ nikūja;",
  "thag21.1:1.249": "Bindussarena suvikappitena,",
  "thag21.1:1.250": "Sabbeva te ujjugatā suṇoma.",
  "thag21.1:1.251": "Pahīnajātimaraṇaṃ asesaṃ,",
  "thag21.1:1.252": "Niggayha dhonaṃ vadessāmi dhammaṃ;",
  "thag21.1:1.253": "Na kāmakāro hi puthujjanānaṃ,",
  "thag21.1:1.254": "Saṅkheyyakāro ca tathāgatānaṃ.",
  "thag21.1:1.255": "Sampannaveyyākaraṇaṃ tavedaṃ,",
  "thag21.1:1.256": "Samujjupaññassa samuggahītaṃ;",
  "thag21.1:1.257": "Ayamañjali pacchimo suppaṇāmito,",
  "thag21.1:1.258": "Mā mohayī jānamanomapañña.",
  "thag21.1:1.259": "Paroparaṃ ariyadhammaṃ viditvā,",
  "thag21.1:1.260": "Mā mohayī jānamanomavīriya;",
  "thag21.1:1.261": "Vāriṃ yathā ghammani ghammatatto,",
  "thag21.1:1.262": "Vācābhikaṅkhāmi sutaṃ pavassa.",
  "thag21.1:1.263": "Yadatthikaṃ brahmacariyaṃ acarī,",
  "thag21.1:1.264": "Kappāyano kaccissataṃ amoghaṃ;",
  "thag21.1:1.265": "Nibbāyi so ādu saupādiseso,",
  "thag21.1:1.266": "Yathā vimutto ahu taṃ suṇoma”.",
  "thag21.1:1.267": "“Acchecchi taṇhaṃ idha nāmarūpe,<span class=\"gathaQuote\">(iti bhagavā)</span>",
  "thag21.1:1.268": "Kaṇhassa sotaṃ dīgharattānusayitaṃ;",
  "thag21.1:1.269": "Atāri jātiṃ maraṇaṃ asesaṃ,",
  "thag21.1:1.270": "Iccabravi bhagavā pañcaseṭṭho”.",
  "thag21.1:1.271": "“Esa sutvā pasīdāmi,",
  "thag21.1:1.272": "vaco te isisattama;",
  "thag21.1:1.273": "Amoghaṃ kira me puṭṭhaṃ,",
  "thag21.1:1.274": "na maṃ vañcesi brāhmaṇo.",
  "thag21.1:1.275": "Yathā vādī tathā kārī,",
  "thag21.1:1.276": "ahu buddhassa sāvako;",
  "thag21.1:1.277": "Acchecchi maccuno jālaṃ,",
  "thag21.1:1.278": "tataṃ māyāvino daḷhaṃ.",
  "thag21.1:1.279": "Addasa bhagavā ādiṃ,",
  "thag21.1:1.280": "upādānassa kappiyo;",
  "thag21.1:1.281": "Accagā vata kappāno,",
  "thag21.1:1.282": "maccudheyyaṃ suduttaraṃ.",
  "thag21.1:1.283": "Taṃ devadevaṃ vandāmi,",
  "thag21.1:1.284": "puttaṃ te dvipaduttama;",
  "thag21.1:1.285": "Anujātaṃ mahāvīraṃ,",
  "thag21.1:1.286": "nāgaṃ nāgassa orasan”ti.",
  "thag21.1:1.287": "Itthaṃ sudaṃ āyasmā vaṅgīso thero gāthāyo abhāsitthāti.",
  "thag21.1:1.288": "Mahānipāto niṭṭhito.",
  "thag21.1:2.0": "Tatruddānaṃ",
  "thag21.1:2.1": "Sattatimhi nipātamhi,",
  "thag21.1:2.2": "vaṅgīso paṭibhāṇavā;",
  "thag21.1:2.3": "Ekova thero natthañño,",
  "thag21.1:2.4": "gāthāyo ekasattatīti.",
  "thag21.1:2.5": "Niṭṭhitā theragāthāyo.",
  "thag21.1:3.0": "Tatruddānaṃ",
  "thag21.1:3.1": "Sahassaṃ honti tā gāthā,",
  "thag21.1:3.2": "tīṇi saṭṭhisatāni ca;",
  "thag21.1:3.3": "Therā ca dve satā saṭṭhi,",
  "thag21.1:3.4": "cattāro ca pakāsitā.",
  "thag21.1:3.5": "Sīhanādaṃ naditvāna,",
  "thag21.1:3.6": "buddhaputtā anāsavā;",
  "thag21.1:3.7": "Khemantaṃ pāpuṇitvāna,",
  "thag21.1:3.8": "aggikhandhāva nibbutāti.",
  "thag21.1:3.9": "Theragāthāpāḷi niṭṭhitā."
}