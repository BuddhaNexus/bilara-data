{
  "pli-tv-pvr4:1.1": "Parivāra",
  "pli-tv-pvr4:2.1": "4. Antarapeyyāla",
  "pli-tv-pvr4:3.1": "Katipucchāvāra",
  "pli-tv-pvr4:4.1": "Kati āpattiyo?",
  "pli-tv-pvr4:4.2": "Kati āpattikkhandhā?",
  "pli-tv-pvr4:4.3": "Kati vinītavatthūni?",
  "pli-tv-pvr4:4.4": "Kati agāravā?",
  "pli-tv-pvr4:4.5": "Kati gāravā?",
  "pli-tv-pvr4:4.6": "Kati vinītavatthūni?",
  "pli-tv-pvr4:4.7": "Kati vipattiyo?",
  "pli-tv-pvr4:4.8": "Kati āpattisamuṭṭhānā?",
  "pli-tv-pvr4:4.9": "Kati vivādamūlāni?",
  "pli-tv-pvr4:4.10": "Kati anuvādamūlāni?",
  "pli-tv-pvr4:4.11": "Kati sāraṇīyā dhammā?",
  "pli-tv-pvr4:4.12": "Kati bhedakaravatthūni?",
  "pli-tv-pvr4:4.13": "Kati adhikaraṇāni?",
  "pli-tv-pvr4:4.14": "Kati samathā?",
  "pli-tv-pvr4:5.1": "Pañca āpattiyo.",
  "pli-tv-pvr4:5.2": "Pañca āpattikkhandhā.",
  "pli-tv-pvr4:5.3": "Pañca vinītavatthūni.",
  "pli-tv-pvr4:5.4": "Satta āpattiyo.",
  "pli-tv-pvr4:5.5": "Satta āpattikkhandhā.",
  "pli-tv-pvr4:5.6": "Satta vinītavatthūni.",
  "pli-tv-pvr4:5.7": "Cha agāravā.",
  "pli-tv-pvr4:5.8": "Cha gāravā.",
  "pli-tv-pvr4:5.9": "Cha vinītavatthūni.",
  "pli-tv-pvr4:5.10": "Catasso vipattiyo.",
  "pli-tv-pvr4:5.11": "Cha āpattisamuṭṭhānā.",
  "pli-tv-pvr4:5.12": "Cha vivādamūlāni.",
  "pli-tv-pvr4:5.13": "Cha anuvādamūlāni.",
  "pli-tv-pvr4:5.14": "Cha sāraṇīyā dhammā.",
  "pli-tv-pvr4:5.15": "Aṭṭhārasa bhedakaravatthūni.",
  "pli-tv-pvr4:5.16": "Cattāri adhikaraṇāni.",
  "pli-tv-pvr4:5.17": "Satta samathā.",
  "pli-tv-pvr4:6.1": "Tattha katamā pañca āpattiyo?",
  "pli-tv-pvr4:6.2": "Pārājikāpatti, saṃghādisesāpatti, pācittiyāpatti, pāṭidesanīyāpatti, dukkaṭāpatti—",
  "pli-tv-pvr4:6.3": "imā pañca āpattiyo.",
  "pli-tv-pvr4:6.4": "(1)",
  "pli-tv-pvr4:7.1": "Tattha katame pañca āpattikkhandhā?",
  "pli-tv-pvr4:7.2": "Pārājikāpattikkhandho, saṃghādisesāpattikkhandho, pācittiyāpattikkhandho, pāṭidesanīyāpattikkhandho, dukkaṭāpattikkhandho—",
  "pli-tv-pvr4:7.3": "ime pañca āpattikkhandhā.",
  "pli-tv-pvr4:7.4": "(2)",
  "pli-tv-pvr4:8.1": "Tattha katamāni pañca vinītavatthūni?",
  "pli-tv-pvr4:8.2": "Pañcahi āpattikkhandhehi ārati virati paṭivirati veramaṇī akiriyā akaraṇaṃ anajjhāpatti velāanatikkamo setughāto—",
  "pli-tv-pvr4:8.3": "imāni pañca vinītavatthūni.",
  "pli-tv-pvr4:8.4": "(3)",
  "pli-tv-pvr4:9.1": "Tattha katamā satta āpattiyo?",
  "pli-tv-pvr4:9.2": "Pārājikāpatti, saṃghādisesāpatti, thullaccayāpatti, pācittiyāpatti, pāṭidesanīyāpatti, dukkaṭāpatti, dubbhāsitāpatti—",
  "pli-tv-pvr4:9.3": "imā satta āpattiyo.",
  "pli-tv-pvr4:9.4": "(4)",
  "pli-tv-pvr4:10.1": "Tattha katame satta āpattikkhandhā?",
  "pli-tv-pvr4:10.2": "Pārājikāpattikkhandho, saṃghādisesāpattikkhandho, thullaccayāpattikkhandho, pācittiyāpattikkhandho, pāṭidesanīyāpattikkhandho, dukkaṭāpattikkhandho, dubbhāsitāpattikkhandho—",
  "pli-tv-pvr4:10.3": "ime satta āpattikkhandhā.",
  "pli-tv-pvr4:10.4": "(5)",
  "pli-tv-pvr4:11.1": "Tattha katamāni satta vinītavatthūni?",
  "pli-tv-pvr4:11.2": "Sattahi āpattikkhandhehi ārati virati paṭivirati veramaṇī akiriyā akaraṇaṃ anajjhāpatti velāanatikkamo setughāto—",
  "pli-tv-pvr4:11.3": "imāni satta vinītavatthūni.",
  "pli-tv-pvr4:11.4": "(6)",
  "pli-tv-pvr4:12.1": "Tattha katame cha agāravā?",
  "pli-tv-pvr4:12.2": "Buddhe agāravo, dhamme agāravo, saṃghe agāravo, sikkhāya agāravo, appamāde agāravo, paṭisandhāre agāravo—",
  "pli-tv-pvr4:12.3": "ime cha agāravā.",
  "pli-tv-pvr4:12.4": "(7)",
  "pli-tv-pvr4:13.1": "Tattha katame cha gāravā?",
  "pli-tv-pvr4:13.2": "Buddhe gāravo, dhamme gāravo, saṃghe gāravo, sikkhāya gāravo, appamāde gāravo, paṭisandhāre gāravo—",
  "pli-tv-pvr4:13.3": "ime cha gāravā.",
  "pli-tv-pvr4:13.4": "(8)",
  "pli-tv-pvr4:14.1": "Tattha katamāni cha vinītavatthūni?",
  "pli-tv-pvr4:14.2": "Chahi agāravehi ārati virati paṭivirati veramaṇī akiriyā akaraṇaṃ anajjhāpatti velāanatikkamo setughāto—",
  "pli-tv-pvr4:14.3": "imāni cha vinītavatthūni.",
  "pli-tv-pvr4:14.4": "(9)",
  "pli-tv-pvr4:15.1": "Tattha katamā catasso vipattiyo?",
  "pli-tv-pvr4:15.2": "Sīlavipatti, ācāravipatti, diṭṭhivipatti, ājīvavipatti—",
  "pli-tv-pvr4:15.3": "imā catasso vipattiyo.",
  "pli-tv-pvr4:15.4": "(10)",
  "pli-tv-pvr4:16.1": "Tattha katame cha āpattisamuṭṭhānā?",
  "pli-tv-pvr4:16.2": "Atthāpatti kāyato samuṭṭhāti, na vācato na cittato;",
  "pli-tv-pvr4:16.3": "atthāpatti vācato samuṭṭhāti, na kāyato na cittato;",
  "pli-tv-pvr4:16.4": "atthāpatti kāyato ca vācato ca samuṭṭhāti, na cittato;",
  "pli-tv-pvr4:16.5": "atthāpatti kāyato ca cittato ca samuṭṭhāti, na vācato;",
  "pli-tv-pvr4:16.6": "atthāpatti vācato ca cittato ca samuṭṭhāti, na kāyato;",
  "pli-tv-pvr4:16.7": "atthāpatti kāyato ca vācato ca cittato ca samuṭṭhāti—",
  "pli-tv-pvr4:16.8": "ime cha āpattisamuṭṭhānā.",
  "pli-tv-pvr4:16.9": "(11)",
  "pli-tv-pvr4:17.1": "Tattha katamāni cha vivādamūlāni?",
  "pli-tv-pvr4:17.2": "Idha bhikkhu kodhano hoti upanāhī.",
  "pli-tv-pvr4:17.3": "Yo so bhikkhu kodhano hoti upanāhī so sattharipi agāravo viharati appatisso, dhammepi agāravo viharati appatisso, saṃghepi agāravo viharati appatisso, sikkhāyapi na paripūrakārī hoti.",
  "pli-tv-pvr4:17.4": "Yo so bhikkhu satthari agāravo viharati appatisso, dhamme … pe …",
  "pli-tv-pvr4:17.5": "saṃghe … pe …",
  "pli-tv-pvr4:17.6": "sikkhāya na paripūrakārī, so saṃghe vivādaṃ janeti.",
  "pli-tv-pvr4:17.7": "Yo hoti vivādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṃ.",
  "pli-tv-pvr4:17.8": "Evarūpañce tumhe vivādamūlaṃ ajjhattaṃ vā bahiddhā vā samanupasseyyātha tatra tumhe tasseva pāpakassa vivādamūlassa pahānāya vāyameyyātha.",
  "pli-tv-pvr4:17.9": "Evarūpañce tumhe vivādamūlaṃ ajjhattaṃ vā bahiddhā vā na samanupasseyyātha tatra tumhe tasseva pāpakassa vivādamūlassa āyatiṃ anavassavāya paṭipajjeyyātha.",
  "pli-tv-pvr4:17.10": "Evametassa pāpakassa vivādamūlassa pahānaṃ hoti.",
  "pli-tv-pvr4:17.11": "Evametassa pāpakassa vivādamūlassa āyatiṃ anavassavo hoti.",
  "pli-tv-pvr4:18.1": "Puna caparaṃ bhikkhu makkhī hoti paḷāsī … pe …",
  "pli-tv-pvr4:18.2": "issukī hoti maccharī, saṭho hoti māyāvī, pāpiccho hoti micchādiṭṭhi, sandiṭṭhiparāmāsī hoti ādhānaggāhī duppaṭinissaggī.",
  "pli-tv-pvr4:18.3": "Yo so bhikkhu sandiṭṭhiparāmāsī hoti ādhānaggāhī duppaṭinissaggī so sattharipi agāravo viharati appatisso, dhammepi agāravo viharati appatisso, saṃghepi agāravo viharati appatisso, sikkhāyapi na paripūrakārī hoti.",
  "pli-tv-pvr4:18.4": "Yo so bhikkhu satthari agāravo viharati appatisso dhamme … pe …",
  "pli-tv-pvr4:18.5": "saṃghe … pe …",
  "pli-tv-pvr4:18.6": "sikkhāya na paripūrakārī, so saṃghe vivādaṃ janeti.",
  "pli-tv-pvr4:18.7": "Yo so hoti vivādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṃ.",
  "pli-tv-pvr4:18.8": "Evarūpañce tumhe vivādamūlaṃ ajjhattaṃ vā bahiddhā vā samanupasseyyātha tatra tumhe tasseva pāpakassa vivādamūlassa pahānāya vāyameyyātha.",
  "pli-tv-pvr4:18.9": "Evarūpañce tumhe vivādamūlaṃ ajjhattaṃ vā bahiddhā vā na samanupasseyyātha tatra tumhe tasseva pāpakassa vivādamūlassa āyatiṃ anavassavāya paṭipajjeyyātha.",
  "pli-tv-pvr4:18.10": "Evametassa pāpakassa vivādamūlassa pahānaṃ hoti.",
  "pli-tv-pvr4:18.11": "Evametassa pāpakassa vivādamūlassa āyatiṃ anavassavo hoti.",
  "pli-tv-pvr4:18.12": "Imāni cha vivādamūlāni.",
  "pli-tv-pvr4:18.13": "(12)",
  "pli-tv-pvr4:19.1": "Tattha katamāni cha anuvādamūlāni?",
  "pli-tv-pvr4:19.2": "Idha bhikkhu kodhano hoti upanāhī.",
  "pli-tv-pvr4:19.3": "Yo so bhikkhu kodhano hoti upanāhī so sattharipi agāravo viharati appatisso, dhammepi agāravo viharati appatisso, saṃghepi agāravo viharati appatisso, sikkhāyapi na paripūrakārī hoti.",
  "pli-tv-pvr4:19.4": "Yo so bhikkhu satthari agāravo viharati appatisso dhamme … pe …",
  "pli-tv-pvr4:19.5": "saṃghe … pe …",
  "pli-tv-pvr4:19.6": "sikkhāya na paripūrakārī so saṃghe anuvādaṃ janeti.",
  "pli-tv-pvr4:19.7": "Yo hoti anuvādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṃ.",
  "pli-tv-pvr4:19.8": "Evarūpañce tumhe anuvādamūlaṃ ajjhattaṃ vā bahiddhā vā samanupasseyyātha tatra tumhe tasseva pāpakassa anuvādamūlassa pahānāya vāyameyyātha.",
  "pli-tv-pvr4:19.9": "Evarūpañce tumhe anuvādamūlaṃ ajjhattaṃ vā bahiddhā vā na samanupasseyyātha tatra tumhe tasseva pāpakassa anuvādamūlassa āyatiṃ anavassavāya paṭipajjeyyātha.",
  "pli-tv-pvr4:19.10": "Evametassa pāpakassa anuvādamūlassa pahānaṃ hoti.",
  "pli-tv-pvr4:19.11": "Evametassa pāpakassa anuvādamūlassa āyatiṃ anavassavo hoti.",
  "pli-tv-pvr4:20.1": "Puna caparaṃ bhikkhu makkhī hoti palāsī … pe …",
  "pli-tv-pvr4:20.2": "issukī hoti maccharī, saṭho hoti māyāvī, pāpiccho hoti micchādiṭṭhi, sandiṭṭhiparāmāsī hoti ādhānaggāhī duppaṭinissaggī.",
  "pli-tv-pvr4:20.3": "Yo so bhikkhu sandiṭṭhiparāmāsī hoti ādhānaggāhī duppaṭinissaggī so sattharipi agāravo viharati appatisso, dhammepi agāravo viharati appatisso, saṃghepi agāravo viharati appatisso, sikkhāyapi na paripūrakārī hoti.",
  "pli-tv-pvr4:20.4": "Yo so bhikkhu satthari agāravo viharati appatisso dhamme … pe …",
  "pli-tv-pvr4:20.5": "saṃghe … pe …",
  "pli-tv-pvr4:20.6": "sikkhāya na paripūrakārī so saṃghe anuvādaṃ janeti.",
  "pli-tv-pvr4:20.7": "Yo hoti anuvādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṃ.",
  "pli-tv-pvr4:20.8": "Evarūpañce tumhe anuvādamūlaṃ ajjhattaṃ vā bahiddhā vā samanupasseyyātha tatra tumhe tasseva pāpakassa anuvādamūlassa pahānāya vāyameyyātha.",
  "pli-tv-pvr4:20.9": "Evarūpañce tumhe anuvādamūlaṃ ajjhattaṃ vā bahiddhā vā na samanupasseyyātha tatra tumhe tasseva pāpakassa anuvādamūlassa āyatiṃ anavassavāya paṭipajjeyyātha.",
  "pli-tv-pvr4:20.10": "Evametassa pāpakassa anuvādamūlassa pahānaṃ hoti.",
  "pli-tv-pvr4:20.11": "Evametassa pāpakassa anuvādamūlassa āyatiṃ anavassavo hoti.",
  "pli-tv-pvr4:20.12": "Imāni cha anuvādamūlāni.",
  "pli-tv-pvr4:20.13": "(13)",
  "pli-tv-pvr4:21.1": "Tattha katame cha sāraṇīyā dhammā?",
  "pli-tv-pvr4:21.2": "Idha bhikkhuno mettaṃ kāyakammaṃ paccupaṭṭhitaṃ hoti sabrahmacārīsu āvi ceva raho ca.",
  "pli-tv-pvr4:21.3": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṃvattati.",
  "pli-tv-pvr4:22.1": "Puna caparaṃ bhikkhuno mettaṃ vacīkammaṃ paccupaṭṭhitaṃ hoti sabrahmacārīsu āvi ceva raho ca.",
  "pli-tv-pvr4:22.2": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṃvattati.",
  "pli-tv-pvr4:23.1": "Puna caparaṃ bhikkhuno mettaṃ manokammaṃ paccupaṭṭhitaṃ hoti sabrahmacārīsu āvi ceva raho ca.",
  "pli-tv-pvr4:23.2": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṃvattati.",
  "pli-tv-pvr4:24.1": "Puna caparaṃ bhikkhu ye te lābhā dhammikā dhammaladdhā antamaso pattapariyāpannamattampi tathārūpehi lābhehi appaṭivibhattabhogī hoti sīlavantehi sabrahmacārīhi sādhāraṇabhogī.",
  "pli-tv-pvr4:24.2": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṃvattati.",
  "pli-tv-pvr4:25.1": "Puna caparaṃ bhikkhu yāni tāni sīlāni akhaṇḍāni acchiddāni asabalāni akammāsāni bhujissāni viññupasatthāni aparāmaṭṭhāni samādhisaṃvattanikāni, tathārūpesu sīlesu sīlasāmaññagato viharati sabrahmacārīhi āvi ceva raho ca.",
  "pli-tv-pvr4:25.2": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṃvattati.",
  "pli-tv-pvr4:26.1": "Puna caparaṃ bhikkhu yāyaṃ diṭṭhi ariyā niyyānikā niyyāti takkarassa sammā dukkhakkhayāya tathārūpāya diṭṭhiyā diṭṭhisāmaññagato viharati sabrahmacārīhi āvi ceva raho ca.",
  "pli-tv-pvr4:26.2": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṃvattati.",
  "pli-tv-pvr4:26.3": "Ime cha sāraṇīyā dhammā.",
  "pli-tv-pvr4:26.4": "(14)",
  "pli-tv-pvr4:27.1": "Tattha katamāni aṭṭhārasa bhedakaravatthūni?",
  "pli-tv-pvr4:27.2": "Idha bhikkhu adhammaṃ “dhammo”ti dīpeti, dhammaṃ “adhammo”ti dīpeti, avinayaṃ “vinayo”ti dīpeti, vinayaṃ “avinayo”ti dīpeti, abhāsitaṃ alapitaṃ tathāgatena “bhāsitaṃ lapitaṃ tathāgatenā”ti dīpeti, bhāsitaṃ lapitaṃ tathāgatena “abhāsitaṃ alapitaṃ tathāgatenā”ti dīpeti, anāciṇṇaṃ tathāgatena “āciṇṇaṃ tathāgatenā”ti dīpeti, āciṇṇaṃ tathāgatena “anāciṇṇaṃ tathāgatenā”ti dīpeti, apaññattaṃ tathāgatena “paññattaṃ tathāgatenā”ti dīpeti, paññattaṃ tathāgatena “apaññattaṃ tathāgatenā”ti dīpeti, āpattiṃ “anāpattī”ti dīpeti, anāpattiṃ “āpattī”ti dīpeti, lahukaṃ āpattiṃ “garukā āpattī”ti dīpeti, garukaṃ āpattiṃ “lahukā āpattī”ti dīpeti, sāvasesaṃ āpattiṃ “anavasesā āpattī”ti dīpeti, anavasesaṃ āpattiṃ “sāvasesā āpattī”ti dīpeti, duṭṭhullaṃ āpattiṃ “aduṭṭhullā āpattī”ti dīpeti, aduṭṭhullaṃ āpattiṃ “duṭṭhullā āpattī”ti dīpeti.",
  "pli-tv-pvr4:27.3": "Imāni aṭṭhārasa bhedakaravatthūni.",
  "pli-tv-pvr4:27.4": "(15)",
  "pli-tv-pvr4:28.1": "Tattha katamāni cattāri adhikaraṇāni?",
  "pli-tv-pvr4:28.2": "Vivādādhikaraṇaṃ, anuvādādhikaraṇaṃ, āpattādhikaraṇaṃ, kiccādhikaraṇaṃ—",
  "pli-tv-pvr4:28.3": "imāni cattāri adhikaraṇāni.",
  "pli-tv-pvr4:28.4": "(16)",
  "pli-tv-pvr4:29.1": "Tattha katame satta samathā?",
  "pli-tv-pvr4:29.2": "Sammukhāvinayo, sativinayo, amūḷhavinayo, paṭiññātakaraṇaṃ, yebhuyyasikā, tassapāpiyasikā, tiṇavatthārako—",
  "pli-tv-pvr4:29.3": "ime satta samathā.",
  "pli-tv-pvr4:29.4": "(17)",
  "pli-tv-pvr4:30.1": "Katipucchāvāro niṭṭhito.",
  "pli-tv-pvr4:31.1": "Tassuddānaṃ",
  "pli-tv-pvr4:32.1": "Āpatti āpattikkhandhā,",
  "pli-tv-pvr4:32.2": "vinītā sattadhā puna;",
  "pli-tv-pvr4:32.3": "Vinītāgāravā ceva,",
  "pli-tv-pvr4:32.4": "gāravā mūlameva ca.",
  "pli-tv-pvr4:33.1": "Puna vinītā vipatti,",
  "pli-tv-pvr4:33.2": "samuṭṭhānā vivādanā;",
  "pli-tv-pvr4:33.3": "Anuvādā sāraṇīyaṃ,",
  "pli-tv-pvr4:33.4": "bhedādhikaraṇena ca;",
  "pli-tv-pvr4:33.5": "Satteva samathā vuttā,",
  "pli-tv-pvr4:33.6": "padā sattarasā imeti.",
  "pli-tv-pvr4:34.1": "4.1. Chaāpattisamuṭṭhānavāra",
  "pli-tv-pvr4:35.1": "Paṭhamena āpattisamuṭṭhānena pārājikaṃ āpajjeyyāti?",
  "pli-tv-pvr4:35.2": "Na hīti vattabbaṃ.",
  "pli-tv-pvr4:35.3": "Saṃghādisesaṃ āpajjeyyāti?",
  "pli-tv-pvr4:35.4": "Siyāti vattabbaṃ.",
  "pli-tv-pvr4:35.5": "Thullaccayaṃ āpajjeyyāti?",
  "pli-tv-pvr4:35.6": "Siyāti vattabbaṃ.",
  "pli-tv-pvr4:35.7": "Pācittiyaṃ āpajjeyyāti?",
  "pli-tv-pvr4:35.8": "Siyāti vattabbaṃ.",
  "pli-tv-pvr4:35.9": "Pāṭidesanīyaṃ āpajjeyyāti?",
  "pli-tv-pvr4:35.10": "Siyāti vattabbaṃ.",
  "pli-tv-pvr4:35.11": "Dukkaṭaṃ āpajjeyyāti?",
  "pli-tv-pvr4:35.12": "Siyāti vattabbaṃ.",
  "pli-tv-pvr4:35.13": "Dubbhāsitaṃ āpajjeyyāti?",
  "pli-tv-pvr4:35.14": "Na hīti vattabbaṃ.",
  "pli-tv-pvr4:36.1": "Dutiyena āpattisamuṭṭhānena pārājikaṃ āpajjeyyāti?",
  "pli-tv-pvr4:36.2": "Na hīti vattabbaṃ.",
  "pli-tv-pvr4:36.3": "Saṃghādisesaṃ āpajjeyyāti?",
  "pli-tv-pvr4:36.4": "Siyāti vattabbaṃ.",
  "pli-tv-pvr4:36.5": "Thullaccayaṃ āpajjeyyāti?",
  "pli-tv-pvr4:36.6": "Siyāti vattabbaṃ.",
  "pli-tv-pvr4:36.7": "Pācittiyaṃ āpajjeyyāti?",
  "pli-tv-pvr4:36.8": "Siyāti vattabbaṃ.",
  "pli-tv-pvr4:36.9": "Pāṭidesanīyaṃ āpajjeyyāti?",
  "pli-tv-pvr4:36.10": "Na hīti vattabbaṃ.",
  "pli-tv-pvr4:36.11": "Dukkaṭaṃ āpajjeyyāti?",
  "pli-tv-pvr4:36.12": "Siyāti vattabbaṃ.",
  "pli-tv-pvr4:36.13": "Dubbhāsitaṃ āpajjeyyāti?",
  "pli-tv-pvr4:36.14": "Na hīti vattabbaṃ.",
  "pli-tv-pvr4:37.1": "Tatiyena āpattisamuṭṭhānena pārājikaṃ āpajjeyyāti?",
  "pli-tv-pvr4:37.2": "Na hīti vattabbaṃ.",
  "pli-tv-pvr4:37.3": "Saṃghādisesaṃ āpajjeyyāti?",
  "pli-tv-pvr4:37.4": "Siyāti vattabbaṃ.",
  "pli-tv-pvr4:37.5": "Thullaccayaṃ āpajjeyyāti?",
  "pli-tv-pvr4:37.6": "Siyāti vattabbaṃ.",
  "pli-tv-pvr4:37.7": "Pācittiyaṃ āpajjeyyāti?",
  "pli-tv-pvr4:37.8": "Siyāti vattabbaṃ.",
  "pli-tv-pvr4:37.9": "Pāṭidesanīyaṃ āpajjeyyāti?",
  "pli-tv-pvr4:37.10": "Siyāti vattabbaṃ.",
  "pli-tv-pvr4:37.11": "Dukkaṭaṃ āpajjeyyāti?",
  "pli-tv-pvr4:37.12": "Siyāti vattabbaṃ.",
  "pli-tv-pvr4:37.13": "Dubbhāsitaṃ āpajjeyyāti?",
  "pli-tv-pvr4:37.14": "Na hīti vattabbaṃ.",
  "pli-tv-pvr4:38.1": "Catutthena āpattisamuṭṭhānena pārājikaṃ āpajjeyyāti?",
  "pli-tv-pvr4:38.2": "Siyāti vattabbaṃ.",
  "pli-tv-pvr4:38.3": "Saṃghādisesaṃ āpajjeyyāti?",
  "pli-tv-pvr4:38.4": "Siyāti vattabbaṃ.",
  "pli-tv-pvr4:38.5": "Thullaccayaṃ āpajjeyyāti?",
  "pli-tv-pvr4:38.6": "Siyāti vattabbaṃ.",
  "pli-tv-pvr4:38.7": "Pācittiyaṃ āpajjeyyāti?",
  "pli-tv-pvr4:38.8": "Siyāti vattabbaṃ.",
  "pli-tv-pvr4:38.9": "Pāṭidesanīyaṃ āpajjeyyāti?",
  "pli-tv-pvr4:38.10": "Siyāti vattabbaṃ.",
  "pli-tv-pvr4:38.11": "Dukkaṭaṃ āpajjeyyāti?",
  "pli-tv-pvr4:38.12": "Siyāti vattabbaṃ.",
  "pli-tv-pvr4:38.13": "Dubbhāsitaṃ āpajjeyyāti?",
  "pli-tv-pvr4:38.14": "Na hīti vattabbaṃ.",
  "pli-tv-pvr4:39.1": "Pañcamena āpattisamuṭṭhānena pārājikaṃ āpajjeyyāti?",
  "pli-tv-pvr4:39.2": "Siyāti vattabbaṃ.",
  "pli-tv-pvr4:39.3": "Saṃghādisesaṃ āpajjeyyāti?",
  "pli-tv-pvr4:39.4": "Siyāti vattabbaṃ.",
  "pli-tv-pvr4:39.5": "Thullaccayaṃ āpajjeyyāti?",
  "pli-tv-pvr4:39.6": "Siyāti vattabbaṃ.",
  "pli-tv-pvr4:39.7": "Pācittiyaṃ āpajjeyyāti?",
  "pli-tv-pvr4:39.8": "Siyāti vattabbaṃ.",
  "pli-tv-pvr4:39.9": "Pāṭidesanīyaṃ āpajjeyyāti?",
  "pli-tv-pvr4:39.10": "Na hīti vattabbaṃ.",
  "pli-tv-pvr4:39.11": "Dukkaṭaṃ āpajjeyyāti?",
  "pli-tv-pvr4:39.12": "Siyāti vattabbaṃ.",
  "pli-tv-pvr4:39.13": "Dubbhāsitaṃ āpajjeyyāti?",
  "pli-tv-pvr4:39.14": "Siyāti vattabbaṃ.",
  "pli-tv-pvr4:40.1": "Chaṭṭhena āpattisamuṭṭhānena pārājikaṃ āpajjeyyāti?",
  "pli-tv-pvr4:40.2": "Siyāti vattabbaṃ.",
  "pli-tv-pvr4:40.3": "Saṃghādisesaṃ āpajjeyyāti?",
  "pli-tv-pvr4:40.4": "Siyāti vattabbaṃ.",
  "pli-tv-pvr4:40.5": "Thullaccayaṃ āpajjeyyāti?",
  "pli-tv-pvr4:40.6": "Siyāti vattabbaṃ.",
  "pli-tv-pvr4:40.7": "Pācittiyaṃ āpajjeyyāti?",
  "pli-tv-pvr4:40.8": "Siyāti vattabbaṃ.",
  "pli-tv-pvr4:40.9": "Pāṭidesanīyaṃ āpajjeyyāti?",
  "pli-tv-pvr4:40.10": "Siyāti vattabbaṃ.",
  "pli-tv-pvr4:40.11": "Dukkaṭaṃ āpajjeyyāti?",
  "pli-tv-pvr4:40.12": "Siyāti vattabbaṃ.",
  "pli-tv-pvr4:40.13": "Dubbhāsitaṃ āpajjeyyāti?",
  "pli-tv-pvr4:40.14": "Na hīti vattabbaṃ.",
  "pli-tv-pvr4:41.1": "Chaāpattisamuṭṭhānavāro niṭṭhito paṭhamo.",
  "pli-tv-pvr4:42.1": "4.2. Katāpattivāra",
  "pli-tv-pvr4:43.1": "Paṭhamena āpattisamuṭṭhānena kati āpattiyo āpajjati?",
  "pli-tv-pvr4:43.2": "Paṭhamena āpattisamuṭṭhānena pañca āpattiyo āpajjati.",
  "pli-tv-pvr4:43.3": "Bhikkhu kappiyasaññī saññācikāya kuṭiṃ karoti adesitavatthukaṃ pamāṇātikkantaṃ sārambhaṃ aparikkamanaṃ, payoge dukkaṭaṃ;",
  "pli-tv-pvr4:43.4": "ekaṃ piṇḍaṃ anāgate āpatti thullaccayassa;",
  "pli-tv-pvr4:43.5": "tasmiṃ piṇḍe āgate āpatti saṃghādisesassa;",
  "pli-tv-pvr4:43.6": "bhikkhu kappiyasaññī vikāle bhojanaṃ bhuñjati, āpatti pācittiyassa;",
  "pli-tv-pvr4:43.7": "bhikkhu kappiyasaññī aññātikāya bhikkhuniyā antaragharaṃ paviṭṭhāya hatthato khādanīyaṃ vā bhojanīyaṃ vā sahatthā paṭiggahetvā bhuñjati, āpatti pāṭidesanīyassa—",
  "pli-tv-pvr4:43.8": "paṭhamena āpattisamuṭṭhānena imā pañca āpattiyo āpajjati.",
  "pli-tv-pvr4:44.1": "Tā āpattiyo catunnaṃ vipattīnaṃ kati vipattiyo bhajanti?",
  "pli-tv-pvr4:44.2": "Sattannaṃ āpattikkhandhānaṃ katihi āpattikkhandhehi saṅgahitā?",
  "pli-tv-pvr4:44.3": "Channaṃ āpattisamuṭṭhānānaṃ katihi samuṭṭhānehi samuṭṭhanti?",
  "pli-tv-pvr4:44.4": "Catunnaṃ adhikaraṇānaṃ katamaṃ adhikaraṇaṃ?",
  "pli-tv-pvr4:44.5": "Sattannaṃ samathānaṃ katihi samathehi sammanti?",
  "pli-tv-pvr4:44.6": "Tā āpattiyo catunnaṃ vipattīnaṃ dve vipattiyo bhajanti—",
  "pli-tv-pvr4:44.7": "siyā sīlavipattiṃ, siyā ācāravipattiṃ.",
  "pli-tv-pvr4:44.8": "Sattannaṃ āpattikkhandhānaṃ pañcahi āpattikkhandhehi saṅgahitā—",
  "pli-tv-pvr4:44.9": "siyā saṃghādisesāpattikkhandhena, siyā thullaccayāpattikkhandhena, siyā pācittiyāpattikkhandhena, siyā pāṭidesanīyāpattikkhandhena, siyā dukkaṭāpattikkhandhena.",
  "pli-tv-pvr4:44.10": "Channaṃ āpattisamuṭṭhānānaṃ ekena samuṭṭhānena samuṭṭhanti—",
  "pli-tv-pvr4:44.11": "kāyato samuṭṭhanti, na vācato na cittato.",
  "pli-tv-pvr4:44.12": "Catunnaṃ adhikaraṇānaṃ āpattādhikaraṇaṃ.",
  "pli-tv-pvr4:44.13": "Sattannaṃ samathānaṃ tīhi samathehi sammanti—",
  "pli-tv-pvr4:44.14": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca.",
  "pli-tv-pvr4:45.1": "Dutiyena āpattisamuṭṭhānena kati āpattiyo āpajjati?",
  "pli-tv-pvr4:45.2": "Dutiyena āpattisamuṭṭhānena catasso āpattiyo āpajjati—",
  "pli-tv-pvr4:45.3": "bhikkhu kappiyasaññī samādisati—",
  "pli-tv-pvr4:45.4": "“kuṭiṃ me karothā”ti.",
  "pli-tv-pvr4:45.5": "Tassa kuṭiṃ karonti adesitavatthukaṃ pamāṇātikkantaṃ sārambhaṃ aparikkamanaṃ.",
  "pli-tv-pvr4:45.6": "Payoge dukkaṭaṃ;",
  "pli-tv-pvr4:45.7": "ekaṃ piṇḍaṃ anāgate āpatti thullaccayassa;",
  "pli-tv-pvr4:45.8": "tasmiṃ piṇḍe āgate āpatti saṃghādisesassa.",
  "pli-tv-pvr4:45.9": "Bhikkhu kappiyasaññī anupasampannaṃ padaso dhammaṃ vāceti, āpatti pācittiyassa—",
  "pli-tv-pvr4:45.10": "dutiyena āpattisamuṭṭhānena imā catasso āpattiyo āpajjati.",
  "pli-tv-pvr4:46.1": "Tā āpattiyo catunnaṃ vipattīnaṃ kati vipattiyo bhajanti … pe …",
  "pli-tv-pvr4:46.2": "sattannaṃ samathānaṃ katihi samathehi sammanti?",
  "pli-tv-pvr4:46.3": "Tā āpattiyo catunnaṃ vipattīnaṃ dve vipattiyo bhajanti—",
  "pli-tv-pvr4:46.4": "siyā sīlavipattiṃ, siyā ācāravipattiṃ.",
  "pli-tv-pvr4:46.5": "Sattannaṃ āpattikkhandhānaṃ catūhi āpattikkhandhehi saṅgahitā—",
  "pli-tv-pvr4:46.6": "siyā saṃghādisesāpattikkhandhena, siyā thullaccayāpattikkhandhena, siyā pācittiyāpattikkhandhena, siyā dukkaṭāpattikkhandhena.",
  "pli-tv-pvr4:46.7": "Channaṃ āpattisamuṭṭhānānaṃ ekena samuṭṭhānena samuṭṭhanti—",
  "pli-tv-pvr4:46.8": "vācato samuṭṭhanti, na kāyato na cittato.",
  "pli-tv-pvr4:46.9": "Catunnaṃ adhikaraṇānaṃ, āpattādhikaraṇaṃ.",
  "pli-tv-pvr4:46.10": "Sattannaṃ samathānaṃ tīhi samathehi sammanti—",
  "pli-tv-pvr4:46.11": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca.",
  "pli-tv-pvr4:47.1": "Tatiyena āpattisamuṭṭhānena kati āpattiyo āpajjati?",
  "pli-tv-pvr4:47.2": "Tatiyena āpattisamuṭṭhānena pañca āpattiyo āpajjati.",
  "pli-tv-pvr4:47.3": "Bhikkhu kappiyasaññī saṃvidahitvā kuṭiṃ karoti adesitavatthukaṃ pamāṇātikkantaṃ sārambhaṃ aparikkamanaṃ.",
  "pli-tv-pvr4:47.4": "Payoge dukkaṭaṃ;",
  "pli-tv-pvr4:47.5": "ekaṃ piṇḍaṃ anāgate āpatti thullaccayassa;",
  "pli-tv-pvr4:47.6": "tasmiṃ piṇḍe āgate āpatti saṃghādisesassa.",
  "pli-tv-pvr4:47.7": "Bhikkhu kappiyasaññī paṇītabhojanāni attano atthāya viññāpetvā bhuñjati, āpatti pācittiyassa.",
  "pli-tv-pvr4:47.8": "Bhikkhu kappiyasaññī bhikkhuniyā vosāsantiyā na nivāretvā bhuñjati, āpatti pāṭidesanīyassa—",
  "pli-tv-pvr4:47.9": "tatiyena āpattisamuṭṭhānena imā pañca āpattiyo āpajjati.",
  "pli-tv-pvr4:48.1": "Tā āpattiyo catunnaṃ vipattīnaṃ kati vipattiyo bhajanti … pe …",
  "pli-tv-pvr4:48.2": "sattannaṃ samathānaṃ katihi samathehi sammanti?",
  "pli-tv-pvr4:48.3": "Tā āpattiyo catunnaṃ vipattīnaṃ dve vipattiyo bhajanti—",
  "pli-tv-pvr4:48.4": "siyā sīlavipattiṃ, siyā ācāravipattiṃ.",
  "pli-tv-pvr4:48.5": "Sattannaṃ āpattikkhandhānaṃ pañcahi āpattikkhandhehi saṅgahitā—",
  "pli-tv-pvr4:48.6": "siyā saṃghādisesāpattikkhandhena, siyā thullaccayāpattikkhandhena, siyā pācittiyāpattikkhandhena, siyā pāṭidesanīyāpattikkhandhena, siyā dukkaṭāpattikkhandhena.",
  "pli-tv-pvr4:48.7": "Channaṃ āpattisamuṭṭhānānaṃ ekena samuṭṭhānena samuṭṭhanti—",
  "pli-tv-pvr4:48.8": "kāyato ca vācato ca samuṭṭhanti, na cittato.",
  "pli-tv-pvr4:48.9": "Catunnaṃ adhikaraṇānaṃ, āpattādhikaraṇaṃ.",
  "pli-tv-pvr4:48.10": "Sattannaṃ samathānaṃ tīhi samathehi sammanti—",
  "pli-tv-pvr4:48.11": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca.",
  "pli-tv-pvr4:49.1": "Catutthena āpattisamuṭṭhānena kati āpattiyo āpajjati?",
  "pli-tv-pvr4:49.2": "Catutthena āpattisamuṭṭhānena cha āpattiyo āpajjati—",
  "pli-tv-pvr4:49.3": "bhikkhu methunaṃ dhammaṃ paṭisevati, āpatti pārājikassa;",
  "pli-tv-pvr4:49.4": "bhikkhu akappiyasaññī saññācikāya kuṭiṃ karoti adesitavatthukaṃ pamāṇātikkantaṃ sārambhaṃ aparikkamanaṃ, payoge dukkaṭaṃ;",
  "pli-tv-pvr4:49.5": "ekaṃ piṇḍaṃ anāgate āpatti thullaccayassa;",
  "pli-tv-pvr4:49.6": "tasmiṃ piṇḍe āgate āpatti saṃghādisesassa.",
  "pli-tv-pvr4:49.7": "Bhikkhu akappiyasaññī vikāle bhojanaṃ bhuñjati, āpatti pācittiyassa.",
  "pli-tv-pvr4:49.8": "Bhikkhu akappiyasaññī aññātikāya bhikkhuniyā antaragharaṃ paviṭṭhāya hatthato khādanīyaṃ vā bhojanīyaṃ vā sahatthā paṭiggahetvā bhuñjati, āpatti pāṭidesanīyassa.",
  "pli-tv-pvr4:49.9": "Catutthena āpattisamuṭṭhānena imā cha āpattiyo āpajjati.",
  "pli-tv-pvr4:50.1": "Tā āpattiyo catunnaṃ vipattīnaṃ kati vipattiyo bhajanti … pe …",
  "pli-tv-pvr4:50.2": "sattannaṃ samathānaṃ katihi samathehi sammanti?",
  "pli-tv-pvr4:50.3": "Tā āpattiyo catunnaṃ vipattīnaṃ dve vipattiyo bhajanti—",
  "pli-tv-pvr4:50.4": "siyā sīlavipattiṃ, siyā ācāravipattiṃ.",
  "pli-tv-pvr4:50.5": "Sattannaṃ āpattikkhandhānaṃ chahi āpattikkhandhehi saṅgahitā—",
  "pli-tv-pvr4:50.6": "siyā pārājikāpattikkhandhena, siyā saṃghādisesāpattikkhandhena, siyā thullaccayāpattikkhandhena, siyā pācittiyāpattikkhandhena, siyā pāṭidesanīyāpattikkhandhena, siyā dukkaṭāpattikkhandhena.",
  "pli-tv-pvr4:50.7": "Channaṃ āpattisamuṭṭhānānaṃ ekena samuṭṭhānena samuṭṭhanti—",
  "pli-tv-pvr4:50.8": "kāyato ca cittato ca samuṭṭhanti, na vācato.",
  "pli-tv-pvr4:50.9": "Catunnaṃ adhikaraṇānaṃ, āpattādhikaraṇaṃ.",
  "pli-tv-pvr4:50.10": "Sattannaṃ samathānaṃ tīhi samathehi sammanti—",
  "pli-tv-pvr4:50.11": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca.",
  "pli-tv-pvr4:51.1": "Pañcamena āpattisamuṭṭhānena kati āpattiyo āpajjati?",
  "pli-tv-pvr4:51.2": "Pañcamena āpattisamuṭṭhānena cha āpattiyo āpajjati.",
  "pli-tv-pvr4:51.3": "Bhikkhu pāpiccho icchāpakato asantaṃ abhūtaṃ uttarimanussadhammaṃ ullapati, āpatti pārājikassa;",
  "pli-tv-pvr4:51.4": "bhikkhu akappiyasaññī samādisati—",
  "pli-tv-pvr4:51.5": "“kuṭiṃ me karothā”ti.",
  "pli-tv-pvr4:51.6": "Tassa kuṭiṃ karonti adesitavatthukaṃ pamāṇātikkantaṃ sārambhaṃ aparikkamanaṃ.",
  "pli-tv-pvr4:51.7": "Payoge dukkaṭaṃ;",
  "pli-tv-pvr4:51.8": "ekaṃ piṇḍaṃ anāgate āpatti thullaccayassa;",
  "pli-tv-pvr4:51.9": "tasmiṃ piṇḍe āgate āpatti saṃghādisesassa.",
  "pli-tv-pvr4:51.10": "Bhikkhu akappiyasaññī anupasampannaṃ padaso dhammaṃ vāceti, āpatti pācittiyassa.",
  "pli-tv-pvr4:51.11": "Na khuṃsetukāmo na vambhetukāmo na maṅkukattukāmo davakamyatā hīnena hīnaṃ vadeti, āpatti dubbhāsitassa—",
  "pli-tv-pvr4:51.12": "pañcamena āpattisamuṭṭhānena imā cha āpattiyo āpajjati.",
  "pli-tv-pvr4:52.1": "Tā āpattiyo catunnaṃ vipattīnaṃ kati vipattiyo bhajanti … pe …",
  "pli-tv-pvr4:52.2": "sattannaṃ samathānaṃ katihi samathehi sammanti?",
  "pli-tv-pvr4:52.3": "Tā āpattiyo catunnaṃ vipattīnaṃ dve vipattiyo bhajanti—",
  "pli-tv-pvr4:52.4": "siyā sīlavipattiṃ, siyā ācāravipattiṃ.",
  "pli-tv-pvr4:52.5": "Sattannaṃ āpattikkhandhānaṃ chahi āpattikkhandhehi saṅgahitā—",
  "pli-tv-pvr4:52.6": "siyā pārājikāpattikkhandhena, siyā saṃghādisesāpattikkhandhena, siyā thullaccayāpattikkhandhena, siyā pācittiyāpattikkhandhena, siyā dukkaṭāpattikkhandhena, siyā dubbhāsitāpattikkhandhena.",
  "pli-tv-pvr4:52.7": "Channaṃ āpattisamuṭṭhānānaṃ ekena samuṭṭhānena samuṭṭhanti—",
  "pli-tv-pvr4:52.8": "vācato ca cittato ca samuṭṭhanti, na kāyato.",
  "pli-tv-pvr4:52.9": "Catunnaṃ adhikaraṇānaṃ, āpattādhikaraṇaṃ.",
  "pli-tv-pvr4:52.10": "Sattannaṃ samathānaṃ tīhi samathehi sammanti—",
  "pli-tv-pvr4:52.11": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca.",
  "pli-tv-pvr4:53.1": "Chaṭṭhena āpattisamuṭṭhānena kati āpattiyo āpajjati?",
  "pli-tv-pvr4:53.2": "Chaṭṭhena āpattisamuṭṭhānena cha āpattiyo āpajjati—",
  "pli-tv-pvr4:53.3": "bhikkhu saṃvidahitvā bhaṇḍaṃ avaharati, āpatti pārājikassa;",
  "pli-tv-pvr4:53.4": "bhikkhu akappiyasaññī saṃvidahitvā kuṭiṃ karoti adesitavatthukaṃ pamāṇātikkantaṃ sārambhaṃ aparikkamanaṃ, payoge dukkaṭaṃ;",
  "pli-tv-pvr4:53.5": "ekaṃ piṇḍaṃ anāgate āpatti thullaccayassa;",
  "pli-tv-pvr4:53.6": "tasmiṃ piṇḍe āgate, āpatti saṃghādisesassa.",
  "pli-tv-pvr4:53.7": "Bhikkhu akappiyasaññī paṇītabhojanāni attano atthāya viññāpetvā bhuñjati, āpatti pācittiyassa.",
  "pli-tv-pvr4:53.8": "Bhikkhu akappiyasaññī bhikkhuniyā vosāsantiyā na nivāretvā bhuñjati, āpatti pāṭidesanīyassa—",
  "pli-tv-pvr4:53.9": "chaṭṭhena āpattisamuṭṭhānena imā cha āpattiyo āpajjati.",
  "pli-tv-pvr4:54.1": "Tā āpattiyo catunnaṃ vipattīnaṃ kati vipattiyo bhajanti?",
  "pli-tv-pvr4:54.2": "Sattannaṃ āpattikkhandhānaṃ katihi āpattikkhandhehi saṅgahitā?",
  "pli-tv-pvr4:54.3": "Channaṃ āpattisamuṭṭhānānaṃ katihi āpattisamuṭṭhānehi samuṭṭhanti?",
  "pli-tv-pvr4:54.4": "Catunnaṃ adhikaraṇānaṃ katamaṃ adhikaraṇaṃ?",
  "pli-tv-pvr4:54.5": "Sattannaṃ samathānaṃ katihi samathehi sammanti?",
  "pli-tv-pvr4:54.6": "Tā āpattiyo catunnaṃ vipattīnaṃ dve vipattiyo bhajanti—",
  "pli-tv-pvr4:54.7": "siyā sīlavipattiṃ, siyā ācāravipattiṃ.",
  "pli-tv-pvr4:54.8": "Sattannaṃ āpattikkhandhānaṃ chahi āpattikkhandhehi saṅgahitā—",
  "pli-tv-pvr4:54.9": "siyā pārājikāpattikkhandhena, siyā saṃghādisesāpattikkhandhena, siyā thullaccayāpattikkhandhena, siyā pācittiyāpattikkhandhena, siyā pāṭidesanīyāpattikkhandhena, siyā dukkaṭāpattikkhandhena.",
  "pli-tv-pvr4:54.10": "Channaṃ āpattisamuṭṭhānānaṃ ekena samuṭṭhānena samuṭṭhanti—",
  "pli-tv-pvr4:54.11": "kāyato ca vācato ca cittato ca samuṭṭhanti.",
  "pli-tv-pvr4:54.12": "Catunnaṃ adhikaraṇānaṃ, āpattādhikaraṇaṃ.",
  "pli-tv-pvr4:54.13": "Sattannaṃ samathānaṃ tīhi samathehi sammanti—",
  "pli-tv-pvr4:54.14": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena cāti.",
  "pli-tv-pvr4:55.1": "Channaṃ āpattisamuṭṭhānānaṃ",
  "pli-tv-pvr4:55.2": "katāpattivāro niṭṭhito dutiyo.",
  "pli-tv-pvr4:56.1": "4.3. Āpattisamuṭṭhānagāthā",
  "pli-tv-pvr4:57.1": "Samuṭṭhānā kāyikā anantadassinā,",
  "pli-tv-pvr4:57.2": "Akkhātā lokahitena vivekadassinā;",
  "pli-tv-pvr4:57.3": "Āpattiyo tena samuṭṭhitā kati,",
  "pli-tv-pvr4:57.4": "Pucchāmi taṃ brūhi vibhaṅgakovida.",
  "pli-tv-pvr4:58.1": "Samuṭṭhānā kāyikā anantadassinā,",
  "pli-tv-pvr4:58.2": "Akkhātā lokahitena vivekadassinā;",
  "pli-tv-pvr4:58.3": "Āpattiyo tena samuṭṭhitā pañca,",
  "pli-tv-pvr4:58.4": "Etaṃ te akkhāmi vibhaṅgakovida.",
  "pli-tv-pvr4:59.1": "Samuṭṭhānā vācasikā anantadassinā,",
  "pli-tv-pvr4:59.2": "Akkhātā lokahitena vivekadassinā;",
  "pli-tv-pvr4:59.3": "Āpattiyo tena samuṭṭhitā kati,",
  "pli-tv-pvr4:59.4": "Pucchāmi taṃ brūhi vibhaṅgakovida.",
  "pli-tv-pvr4:60.1": "Samuṭṭhānā vācasikā anantadassinā,",
  "pli-tv-pvr4:60.2": "Akkhātā lokahitena vivekadassinā;",
  "pli-tv-pvr4:60.3": "Āpattiyo tena samuṭṭhitā catasso,",
  "pli-tv-pvr4:60.4": "Etaṃ te akkhāmi vibhaṅgakovida.",
  "pli-tv-pvr4:61.1": "Samuṭṭhānā kāyikā vācasikā anantadassinā,",
  "pli-tv-pvr4:61.2": "Akkhātā lokahitena vivekadassinā;",
  "pli-tv-pvr4:61.3": "Āpattiyo tena samuṭṭhitā kati,",
  "pli-tv-pvr4:61.4": "Pucchāmi taṃ brūhi vibhaṅgakovida.",
  "pli-tv-pvr4:62.1": "Samuṭṭhānā kāyikā vācasikā anantadassinā,",
  "pli-tv-pvr4:62.2": "Akkhātā lokahitena vivekadassinā;",
  "pli-tv-pvr4:62.3": "Āpattiyo tena samuṭṭhitā pañca,",
  "pli-tv-pvr4:62.4": "Etaṃ te akkhāmi vibhaṅgakovida.",
  "pli-tv-pvr4:63.1": "Samuṭṭhānā kāyikā mānasikā anantadassinā,",
  "pli-tv-pvr4:63.2": "Akkhātā lokahitena vivekadassinā;",
  "pli-tv-pvr4:63.3": "Āpattiyo tena samuṭṭhitā kati,",
  "pli-tv-pvr4:63.4": "Pucchāmi taṃ brūhi vibhaṅgakovida.",
  "pli-tv-pvr4:64.1": "Samuṭṭhānā kāyikā mānasikā anantadassinā,",
  "pli-tv-pvr4:64.2": "Akkhātā lokahitena vivekadassinā;",
  "pli-tv-pvr4:64.3": "Āpattiyo tena samuṭṭhitā cha,",
  "pli-tv-pvr4:64.4": "Etaṃ te akkhāmi vibhaṅgakovida.",
  "pli-tv-pvr4:65.1": "Samuṭṭhānā vācasikā mānasikā anantadassinā,",
  "pli-tv-pvr4:65.2": "Akkhātā lokahitena vivekadassinā;",
  "pli-tv-pvr4:65.3": "Āpattiyo tena samuṭṭhitā kati,",
  "pli-tv-pvr4:65.4": "Pucchāmi taṃ brūhi vibhaṅgakovida.",
  "pli-tv-pvr4:66.1": "Samuṭṭhānā vācasikā mānasikā anantadassinā,",
  "pli-tv-pvr4:66.2": "Akkhātā lokahitena vivekadassinā;",
  "pli-tv-pvr4:66.3": "Āpattiyo tena samuṭṭhitā cha,",
  "pli-tv-pvr4:66.4": "Etaṃ te akkhāmi vibhaṅgakovida.",
  "pli-tv-pvr4:67.1": "Samuṭṭhānā kāyikā vācasikā mānasikā anantadassinā,",
  "pli-tv-pvr4:67.2": "Akkhātā lokahitena vivekadassinā;",
  "pli-tv-pvr4:67.3": "Āpattiyo tena samuṭṭhitā kati,",
  "pli-tv-pvr4:67.4": "Pucchāmi taṃ brūhi vibhaṅgakovida.",
  "pli-tv-pvr4:68.1": "Samuṭṭhānā kāyikā vācasikā mānasikā anantadassinā,",
  "pli-tv-pvr4:68.2": "Akkhātā lokahitena vivekadassinā;",
  "pli-tv-pvr4:68.3": "Āpattiyo tena samuṭṭhitā cha,",
  "pli-tv-pvr4:68.4": "Etaṃ te akkhāmi vibhaṅgakovidāti.",
  "pli-tv-pvr4:69.1": "Āpattisamuṭṭhānagāthā niṭṭhitā tatiyā.",
  "pli-tv-pvr4:70.1": "4.4. Vipattipaccayavāra",
  "pli-tv-pvr4:71.1": "Sīlavipattipaccayā kati āpattiyo āpajjati?",
  "pli-tv-pvr4:71.2": "Sīlavipattipaccayā catasso āpattiyo āpajjati—",
  "pli-tv-pvr4:71.3": "bhikkhunī jānaṃ pārājikaṃ dhammaṃ paṭicchādeti, āpatti pārājikassa;",
  "pli-tv-pvr4:71.4": "vematikā paṭicchādeti, āpatti thullaccayassa;",
  "pli-tv-pvr4:71.5": "bhikkhu saṃghādisesaṃ paṭicchādeti, āpatti pācittiyassa;",
  "pli-tv-pvr4:71.6": "attano duṭṭhullaṃ āpattiṃ paṭicchādeti, āpatti dukkaṭassa—",
  "pli-tv-pvr4:71.7": "sīlavipattipaccayā imā catasso āpattiyo āpajjati.",
  "pli-tv-pvr4:72.1": "Tā āpattiyo catunnaṃ vipattīnaṃ kati vipattiyo bhajanti … pe …",
  "pli-tv-pvr4:72.2": "sattannaṃ samathānaṃ katihi samathehi sammanti?",
  "pli-tv-pvr4:72.3": "Tā āpattiyo catunnaṃ vipattīnaṃ dve vipattiyo bhajanti—",
  "pli-tv-pvr4:72.4": "siyā sīlavipattiṃ, siyā ācāravipattiṃ.",
  "pli-tv-pvr4:72.5": "Sattannaṃ āpattikkhandhānaṃ catūhi āpattikkhandhehi saṅgahitā—",
  "pli-tv-pvr4:72.6": "siyā pārājikāpattikkhandhena, siyā thullaccayāpattikkhandhena, siyā pācittiyāpattikkhandhena, siyā dukkaṭāpattikkhandhena.",
  "pli-tv-pvr4:72.7": "Channaṃ āpattisamuṭṭhānānaṃ ekena samuṭṭhānena samuṭṭhanti—",
  "pli-tv-pvr4:72.8": "kāyato ca vācato ca cittato ca samuṭṭhanti.",
  "pli-tv-pvr4:72.9": "Catunnaṃ adhikaraṇānaṃ, āpattādhikaraṇaṃ.",
  "pli-tv-pvr4:72.10": "Sattannaṃ samathānaṃ tīhi samathehi sammanti—",
  "pli-tv-pvr4:72.11": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca.",
  "pli-tv-pvr4:72.12": "(1)",
  "pli-tv-pvr4:73.1": "Ācāravipattipaccayā kati āpattiyo āpajjati?",
  "pli-tv-pvr4:73.2": "Ācāravipattipaccayā ekaṃ āpattiṃ āpajjati.",
  "pli-tv-pvr4:73.3": "Ācāravipattiṃ paṭicchādeti, āpatti dukkaṭassa—",
  "pli-tv-pvr4:73.4": "ācāravipattipaccayā imaṃ ekaṃ āpattiṃ āpajjati.",
  "pli-tv-pvr4:74.1": "Sā āpatti catunnaṃ vipattīnaṃ kati vipattiyo bhajati … pe …",
  "pli-tv-pvr4:74.2": "sattannaṃ samathānaṃ katihi samathehi sammati?",
  "pli-tv-pvr4:74.3": "Sā āpatti catunnaṃ vipattīnaṃ ekaṃ vipattiṃ bhajati—",
  "pli-tv-pvr4:74.4": "ācāravipattiṃ.",
  "pli-tv-pvr4:74.5": "Sattannaṃ āpattikkhandhānaṃ ekena āpattikkhandhena saṅgahitā—",
  "pli-tv-pvr4:74.6": "dukkaṭāpattikkhandhena.",
  "pli-tv-pvr4:74.7": "Channaṃ āpattisamuṭṭhānānaṃ ekena samuṭṭhānena samuṭṭhāti—",
  "pli-tv-pvr4:74.8": "kāyato ca vācato ca cittato ca samuṭṭhāti.",
  "pli-tv-pvr4:74.9": "Catunnaṃ adhikaraṇānaṃ āpattādhikaraṇaṃ.",
  "pli-tv-pvr4:74.10": "Sattannaṃ samathānaṃ tīhi samathehi sammati—",
  "pli-tv-pvr4:74.11": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca.",
  "pli-tv-pvr4:74.12": "(2)",
  "pli-tv-pvr4:75.1": "Diṭṭhivipattipaccayā kati āpattiyo āpajjati?",
  "pli-tv-pvr4:75.2": "Diṭṭhivipattipaccayā dve āpattiyo āpajjati.",
  "pli-tv-pvr4:75.3": "Pāpikāya diṭṭhiyā yāvatatiyaṃ samanubhāsanāya na paṭinissajjati, ñattiyā dukkaṭaṃ;",
  "pli-tv-pvr4:75.4": "kammavācāpariyosāne āpatti pācittiyassa—",
  "pli-tv-pvr4:75.5": "diṭṭhivipattipaccayā imā dve āpattiyo āpajjati.",
  "pli-tv-pvr4:76.1": "Tā āpattiyo catunnaṃ vipattīnaṃ kati vipattiyo bhajanti … pe …",
  "pli-tv-pvr4:76.2": "sattannaṃ samathānaṃ katihi samathehi sammanti?",
  "pli-tv-pvr4:76.3": "Tā āpattiyo catunnaṃ vipattīnaṃ ekaṃ vipattiṃ bhajanti—",
  "pli-tv-pvr4:76.4": "ācāravipattiṃ.",
  "pli-tv-pvr4:76.5": "Sattannaṃ āpattikkhandhānaṃ dvīhi āpattikkhandhehi saṅgahitā—",
  "pli-tv-pvr4:76.6": "siyā pācittiyāpattikkhandhena, siyā dukkaṭāpattikkhandhena.",
  "pli-tv-pvr4:76.7": "Channaṃ āpattisamuṭṭhānānaṃ ekena samuṭṭhānena samuṭṭhanti—",
  "pli-tv-pvr4:76.8": "kāyato ca vācato ca cittato ca samuṭṭhanti.",
  "pli-tv-pvr4:76.9": "Catunnaṃ adhikaraṇānaṃ, āpattādhikaraṇaṃ.",
  "pli-tv-pvr4:76.10": "Sattannaṃ samathānaṃ tīhi samathehi sammanti—",
  "pli-tv-pvr4:76.11": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca.",
  "pli-tv-pvr4:76.12": "(3)",
  "pli-tv-pvr4:77.1": "Ājīvavipattipaccayā kati āpattiyo āpajjati?",
  "pli-tv-pvr4:77.2": "Ājīvavipattipaccayā cha āpattiyo āpajjati—",
  "pli-tv-pvr4:77.3": "ājīvahetu ājīvakāraṇā pāpiccho icchāpakato asantaṃ abhūtaṃ uttarimanussadhammaṃ ullapati, āpatti pārājikassa;",
  "pli-tv-pvr4:77.4": "ājīvahetu ājīvakāraṇā sañcarittaṃ samāpajjati, āpatti saṃghādisesassa;",
  "pli-tv-pvr4:77.5": "ājīvahetu ājīvakāraṇā “yo te vihāre vasati, so bhikkhu arahā”ti bhaṇati, paṭivijānantassa āpatti thullaccayassa;",
  "pli-tv-pvr4:77.6": "ājīvahetu ājīvakāraṇā bhikkhu paṇītabhojanāni attano atthāya viññāpetvā bhuñjati, āpatti pācittiyassa;",
  "pli-tv-pvr4:77.7": "ājīvahetu ājīvakāraṇā bhikkhunī paṇītabhojanāni attano atthāya viññāpetvā bhuñjati, āpatti pāṭidesanīyassa;",
  "pli-tv-pvr4:77.8": "ājīvahetu ājīvakāraṇā sūpaṃ vā odanaṃ vā agilāno attano atthāya viññāpetvā bhuñjati, āpatti dukkaṭassa—",
  "pli-tv-pvr4:77.9": "ājīvavipattipaccayā imā cha āpattiyo āpajjati.",
  "pli-tv-pvr4:78.1": "Tā āpattiyo catunnaṃ vipattīnaṃ kati vipattiyo bhajanti … pe …",
  "pli-tv-pvr4:78.2": "sattannaṃ samathānaṃ katihi samathehi sammanti.",
  "pli-tv-pvr4:78.3": "Tā āpattiyo catunnaṃ vipattīnaṃ dve vipattiyo bhajanti—",
  "pli-tv-pvr4:78.4": "siyā sīlavipattiṃ, siyā ācāravipattiṃ.",
  "pli-tv-pvr4:78.5": "Sattannaṃ āpattikkhandhānaṃ chahi āpattikkhandhehi saṅgahitā—",
  "pli-tv-pvr4:78.6": "siyā pārājikāpattikkhandhena, siyā saṃghādisesāpattikkhandhena, siyā thullaccayāpattikkhandhena, siyā pācittiyāpattikkhandhena, siyā pāṭidesanīyāpattikkhandhena, siyā dukkaṭāpattikkhandhena.",
  "pli-tv-pvr4:78.7": "Channaṃ āpattisamuṭṭhānānaṃ chahi samuṭṭhānehi samuṭṭhanti—",
  "pli-tv-pvr4:78.8": "siyā kāyato samuṭṭhanti, na vācato na cittato;",
  "pli-tv-pvr4:78.9": "siyā vācato samuṭṭhanti, na kāyato na cittato;",
  "pli-tv-pvr4:78.10": "siyā kāyato ca vācato ca samuṭṭhanti, na cittato;",
  "pli-tv-pvr4:78.11": "siyā kāyato ca cittato ca samuṭṭhanti, na vācato;",
  "pli-tv-pvr4:78.12": "siyā vācato ca cittato ca samuṭṭhanti, na kāyato;",
  "pli-tv-pvr4:78.13": "siyā kāyato ca vācato ca cittato ca samuṭṭhanti.",
  "pli-tv-pvr4:78.14": "Catunnaṃ adhikaraṇānaṃ, āpattādhikaraṇaṃ.",
  "pli-tv-pvr4:78.15": "Sattannaṃ samathānaṃ tīhi samathehi sammanti—",
  "pli-tv-pvr4:78.16": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca.",
  "pli-tv-pvr4:78.17": "(4)",
  "pli-tv-pvr4:79.1": "Vipattipaccayavāro niṭṭhito catuttho.",
  "pli-tv-pvr4:80.1": "4.5. Adhikaraṇapaccayavāra",
  "pli-tv-pvr4:81.1": "Vivādādhikaraṇapaccayā kati āpattiyo āpajjati?",
  "pli-tv-pvr4:81.2": "Vivādādhikaraṇapaccayā dve āpattiyo āpajjati—",
  "pli-tv-pvr4:81.3": "upasampannaṃ omasati, āpatti pācittiyassa;",
  "pli-tv-pvr4:81.4": "anupasampannaṃ omasati, āpatti dukkaṭassa—",
  "pli-tv-pvr4:81.5": "vivādādhikaraṇapaccayā imā dve āpattiyo āpajjati.",
  "pli-tv-pvr4:82.1": "Tā āpattiyo catunnaṃ vipattīnaṃ kati vipattiyo bhajanti … pe …",
  "pli-tv-pvr4:82.2": "sattannaṃ samathānaṃ katihi samathehi sammanti?",
  "pli-tv-pvr4:82.3": "Tā āpattiyo catunnaṃ vipattīnaṃ ekaṃ vipattiṃ bhajanti—",
  "pli-tv-pvr4:82.4": "ācāravipattiṃ.",
  "pli-tv-pvr4:82.5": "Sattannaṃ āpattikkhandhānaṃ dvīhi āpattikkhandhehi saṅgahitā—",
  "pli-tv-pvr4:82.6": "siyā pācittiyāpattikkhandhena, siyā dukkaṭāpattikkhandhena.",
  "pli-tv-pvr4:82.7": "Channaṃ āpattisamuṭṭhānānaṃ tīhi samuṭṭhānehi samuṭṭhanti—",
  "pli-tv-pvr4:82.8": "siyā kāyato ca cittato ca samuṭṭhanti, na vācato;",
  "pli-tv-pvr4:82.9": "siyā vācato ca cittato ca samuṭṭhanti, na kāyato;",
  "pli-tv-pvr4:82.10": "siyā kāyato ca vācato ca cittato ca samuṭṭhanti.",
  "pli-tv-pvr4:82.11": "Catunnaṃ adhikaraṇānaṃ, āpattādhikaraṇaṃ.",
  "pli-tv-pvr4:82.12": "Sattannaṃ samathānaṃ tīhi samathehi sammanti—",
  "pli-tv-pvr4:82.13": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca.",
  "pli-tv-pvr4:82.14": "(1)",
  "pli-tv-pvr4:83.1": "Anuvādādhikaraṇapaccayā kati āpattiyo āpajjati?",
  "pli-tv-pvr4:83.2": "Anuvādādhikaraṇapaccayā tisso āpattiyo āpajjati.",
  "pli-tv-pvr4:83.3": "Bhikkhuṃ amūlakena pārājikena dhammena anuddhaṃseti, āpatti saṃghādisesassa;",
  "pli-tv-pvr4:83.4": "amūlakena saṃghādisesena anuddhaṃseti, āpatti pācittiyassa;",
  "pli-tv-pvr4:83.5": "amūlikāya ācāravipattiyā anuddhaṃseti, āpatti dukkaṭassa—",
  "pli-tv-pvr4:83.6": "anuvādādhikaraṇapaccayā imā tisso āpattiyo āpajjati.",
  "pli-tv-pvr4:83.7": "(2)",
  "pli-tv-pvr4:84.1": "Tā āpattiyo catunnaṃ vipattīnaṃ kati vipattiyo bhajanti … pe …",
  "pli-tv-pvr4:84.2": "sattannaṃ samathānaṃ katihi samathehi sammanti?",
  "pli-tv-pvr4:84.3": "Tā āpattiyo catunnaṃ vipattīnaṃ dve vipattiyo bhajanti—",
  "pli-tv-pvr4:84.4": "siyā sīlavipattiṃ, siyā ācāravipattiṃ.",
  "pli-tv-pvr4:84.5": "Sattannaṃ āpattikkhandhānaṃ tīhi āpattikkhandhehi saṅgahitā—",
  "pli-tv-pvr4:84.6": "siyā saṃghādisesāpattikkhandhena, siyā pācittiyāpattikkhandhena, siyā dukkaṭāpattikkhandhena.",
  "pli-tv-pvr4:84.7": "Channaṃ āpattisamuṭṭhānānaṃ tīhi samuṭṭhānehi samuṭṭhanti—",
  "pli-tv-pvr4:84.8": "siyā kāyato ca cittato ca samuṭṭhanti, na vācato;",
  "pli-tv-pvr4:84.9": "siyā vācato ca cittato ca samuṭṭhanti, na kāyato;",
  "pli-tv-pvr4:84.10": "siyā kāyato ca vācato ca cittato ca samuṭṭhanti.",
  "pli-tv-pvr4:84.11": "Catunnaṃ adhikaraṇānaṃ, āpattādhikaraṇaṃ.",
  "pli-tv-pvr4:84.12": "Sattannaṃ samathānaṃ tīhi samathehi sammanti—",
  "pli-tv-pvr4:84.13": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca.",
  "pli-tv-pvr4:85.1": "Āpattādhikaraṇapaccayā kati āpattiyo āpajjati?",
  "pli-tv-pvr4:85.2": "Āpattādhikaraṇapaccayā catasso āpattiyo āpajjati.",
  "pli-tv-pvr4:85.3": "Bhikkhunī jānaṃ pārājikaṃ dhammaṃ paṭicchādeti, āpatti pārājikassa;",
  "pli-tv-pvr4:85.4": "vematikā paṭicchādeti, āpatti thullaccayassa;",
  "pli-tv-pvr4:85.5": "bhikkhu saṃghādisesaṃ paṭicchādeti;",
  "pli-tv-pvr4:85.6": "āpatti pācittiyassa;",
  "pli-tv-pvr4:85.7": "ācāravipattiṃ paṭicchādeti, āpatti dukkaṭassa—",
  "pli-tv-pvr4:85.8": "āpattādhikaraṇapaccayā imā catasso āpattiyo āpajjati.",
  "pli-tv-pvr4:86.1": "Tā āpattiyo catunnaṃ vipattīnaṃ kati vipattiyo bhajanti … pe …",
  "pli-tv-pvr4:86.2": "sattannaṃ samathānaṃ katihi samathehi sammanti?",
  "pli-tv-pvr4:86.3": "Tā āpattiyo catunnaṃ vipattīnaṃ dve vipattiyo bhajanti—",
  "pli-tv-pvr4:86.4": "siyā sīlavipattiṃ, siyā ācāravipattiṃ.",
  "pli-tv-pvr4:86.5": "Sattannaṃ āpattikkhandhānaṃ catūhi āpattikkhandhehi saṅgahitā—",
  "pli-tv-pvr4:86.6": "siyā pārājikāpattikkhandhena, siyā thullaccayāpattikkhandhena, siyā pācittiyāpattikkhandhena, siyā dukkaṭāpattikkhandhena.",
  "pli-tv-pvr4:86.7": "Channaṃ āpattisamuṭṭhānānaṃ ekena samuṭṭhānena samuṭṭhanti—",
  "pli-tv-pvr4:86.8": "kāyato ca vācato ca cittato ca samuṭṭhanti.",
  "pli-tv-pvr4:86.9": "Catunnaṃ adhikaraṇānaṃ, āpattādhikaraṇaṃ.",
  "pli-tv-pvr4:86.10": "Sattannaṃ samathānaṃ tīhi samathehi sammanti—",
  "pli-tv-pvr4:86.11": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca.",
  "pli-tv-pvr4:86.12": "(3)",
  "pli-tv-pvr4:87.1": "Kiccādhikaraṇapaccayā kati āpattiyo āpajjati?",
  "pli-tv-pvr4:87.2": "Kiccādhikaraṇapaccayā pañca āpattiyo āpajjati.",
  "pli-tv-pvr4:87.3": "Ukkhittānuvattikā bhikkhunī yāvatatiyaṃ samanubhāsanāya na paṭinissajjati, ñattiyā dukkaṭaṃ;",
  "pli-tv-pvr4:87.4": "dvīhi kammavācāhi thullaccayā;",
  "pli-tv-pvr4:87.5": "kammavācāpariyosāne āpatti pārājikassa.",
  "pli-tv-pvr4:87.6": "Bhedakānuvattakā bhikkhū yāvatatiyaṃ samanubhāsanāya na paṭinissajjanti, āpatti saṃghādisesassa;",
  "pli-tv-pvr4:87.7": "pāpikāya diṭṭhiyā yāvatatiyaṃ samanubhāsanāya na paṭinissajjati, āpatti pācittiyassa—",
  "pli-tv-pvr4:87.8": "kiccādhikaraṇapaccayā imā pañca āpattiyo āpajjati.",
  "pli-tv-pvr4:88.1": "Tā āpattiyo catunnaṃ vipattīnaṃ kati vipattiyo bhajanti … pe …",
  "pli-tv-pvr4:88.2": "sattannaṃ samathānaṃ katihi samathehi sammanti?",
  "pli-tv-pvr4:88.3": "Tā āpattiyo catunnaṃ vipattīnaṃ dve vipattiyo bhajanti—",
  "pli-tv-pvr4:88.4": "siyā sīlavipattiṃ, siyā ācāravipattiṃ.",
  "pli-tv-pvr4:88.5": "Sattannaṃ āpattikkhandhānaṃ pañcahi āpattikkhandhehi saṅgahitā—",
  "pli-tv-pvr4:88.6": "siyā pārājikāpattikkhandhena, siyā saṃghādisesāpattikkhandhena, siyā thullaccayāpattikkhandhena, siyā pācittiyāpattikkhandhena, siyā dukkaṭāpattikkhandhena.",
  "pli-tv-pvr4:88.7": "Channaṃ āpattisamuṭṭhānānaṃ ekena samuṭṭhānena samuṭṭhanti—",
  "pli-tv-pvr4:88.8": "kāyato ca vācato ca cittato ca samuṭṭhanti.",
  "pli-tv-pvr4:88.9": "Catunnaṃ adhikaraṇānaṃ, āpattādhikaraṇaṃ.",
  "pli-tv-pvr4:88.10": "Sattannaṃ samathānaṃ tīhi samathehi sammanti—",
  "pli-tv-pvr4:88.11": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca.",
  "pli-tv-pvr4:89.1": "Ṭhapetvā satta āpattiyo satta āpattikkhandhe, avasesā āpattiyo catunnaṃ vipattīnaṃ kati vipattiyo bhajanti?",
  "pli-tv-pvr4:89.2": "Sattannaṃ āpattikkhandhānaṃ katihi āpattikkhandhehi saṅgahitā?",
  "pli-tv-pvr4:89.3": "Channaṃ āpattisamuṭṭhānānaṃ katihi samuṭṭhānehi samuṭṭhanti?",
  "pli-tv-pvr4:89.4": "Catunnaṃ adhikaraṇānaṃ katamaṃ adhikaraṇaṃ?",
  "pli-tv-pvr4:89.5": "Sattannaṃ samathānaṃ katihi samathehi sammanti?",
  "pli-tv-pvr4:89.6": "Ṭhapetvā satta āpattiyo satta āpattikkhandhe avasesā āpattiyo catunnaṃ vipattīnaṃ na katamaṃ vipattiṃ bhajanti?",
  "pli-tv-pvr4:89.7": "Sattannaṃ āpattikkhandhānaṃ na katamena āpattikkhandhena saṅgahitā.",
  "pli-tv-pvr4:89.8": "Channaṃ āpattisamuṭṭhānānaṃ na katamena āpattisamuṭṭhānena samuṭṭhanti.",
  "pli-tv-pvr4:89.9": "Catunnaṃ adhikaraṇānaṃ na katamaṃ adhikaraṇaṃ.",
  "pli-tv-pvr4:89.10": "Sattannaṃ samathānaṃ na katamena samathena sammanti.",
  "pli-tv-pvr4:89.11": "Taṃ kissa hetu?",
  "pli-tv-pvr4:89.12": "Ṭhapetvā satta āpattiyo satta āpattikkhandhe, natthaññā āpattiyoti.",
  "pli-tv-pvr4:89.13": "(4)",
  "pli-tv-pvr4:90.1": "Adhikaraṇapaccayavāro niṭṭhito pañcamo.",
  "pli-tv-pvr4:91.1": "Antarapeyyālaṃ niṭṭhitaṃ.",
  "pli-tv-pvr4:92.1": "Tassuddānaṃ",
  "pli-tv-pvr4:93.1": "Katipucchā samuṭṭhānā,",
  "pli-tv-pvr4:93.2": "katāpatti tatheva ca;",
  "pli-tv-pvr4:93.3": "Samuṭṭhānā vipatti ca,",
  "pli-tv-pvr4:93.4": "tathādhikaraṇena cāti."
}