{
  "pli-tv-bi-vb-pc23:1.1": "Theravāda Vinaya",
  "pli-tv-bi-vb-pc23:2.1": "Bhikkhunivibhaṅga",
  "pli-tv-bi-vb-pc23:3.1": "Pācittiyakaṇḍa",
  "pli-tv-bi-vb-pc23:4.1": "Naggavagga",
  "pli-tv-bi-vb-pc23:5.1": "23. Cīvarasibbanasikkhāpada",
  "pli-tv-bi-vb-pc23:6.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc23:6.2": "Tena kho pana samayena aññatarissā bhikkhuniyā mahagghe cīvaradusse cīvaraṃ dukkaṭaṃ hoti dussibbitaṃ.",
  "pli-tv-bi-vb-pc23:6.3": "Thullanandā bhikkhunī taṃ bhikkhuniṃ etadavoca—",
  "pli-tv-bi-vb-pc23:6.4": "“sundaraṃ kho idaṃ te, ayye, cīvaradussaṃ;",
  "pli-tv-bi-vb-pc23:6.5": "cīvarañca kho dukkaṭaṃ dussibbitan”ti.",
  "pli-tv-bi-vb-pc23:6.6": "“Visibbemi, ayye, sibbissasī”ti?",
  "pli-tv-bi-vb-pc23:6.7": "“Āmāyye, sibbissāmī”ti.",
  "pli-tv-bi-vb-pc23:6.8": "Atha kho sā bhikkhunī taṃ cīvaraṃ visibbetvā thullanandāya bhikkhuniyā adāsi.",
  "pli-tv-bi-vb-pc23:6.9": "Thullanandā bhikkhunī—",
  "pli-tv-bi-vb-pc23:6.10": "“sibbissāmi sibbissāmī”ti neva sibbati na sibbāpanāya ussukkaṃ karoti.",
  "pli-tv-bi-vb-pc23:7.1": "Atha kho sā bhikkhunī bhikkhunīnaṃ etamatthaṃ ārocesi.",
  "pli-tv-bi-vb-pc23:7.2": "Yā tā bhikkhuniyo appicchā … pe … tā ujjhāyanti khiyyanti vipācenti—",
  "pli-tv-bi-vb-pc23:7.3": "“kathañhi nāma ayyā thullanandā bhikkhuniyā cīvaraṃ visibbāpetvā neva sibbissati na sibbāpanāya ussukkaṃ karissatī”ti … pe …",
  "pli-tv-bi-vb-pc23:7.4": "“saccaṃ kira, bhikkhave, thullanandā bhikkhunī bhikkhuniyā cīvaraṃ visibbāpetvā neva sibbati na sibbāpanāya ussukkaṃ karotī”ti?",
  "pli-tv-bi-vb-pc23:7.5": "“Saccaṃ, bhagavā”ti.",
  "pli-tv-bi-vb-pc23:7.6": "Vigarahi buddho bhagavā … pe …",
  "pli-tv-bi-vb-pc23:7.7": "kathañhi nāma, bhikkhave, thullanandā bhikkhunī bhikkhuniyā cīvaraṃ visibbāpetvā neva sibbissati na sibbāpanāya ussukkaṃ karissati.",
  "pli-tv-bi-vb-pc23:7.8": "Netaṃ, bhikkhave, appasannānaṃ vā pasādāya … pe …",
  "pli-tv-bi-vb-pc23:7.9": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc23:8.1": "“Yā pana bhikkhunī bhikkhuniyā cīvaraṃ visibbetvā vā visibbāpetvā vā sā pacchā anantarāyikinī neva sibbeyya na sibbāpanāya ussukkaṃ kareyya, aññatra catūhapañcāhā, pācittiyan”ti.",
  "pli-tv-bi-vb-pc23:9.1": "Yā panāti",
  "pli-tv-bi-vb-pc23:9.2": "yā yādisā … pe …",
  "pli-tv-bi-vb-pc23:9.3": "bhikkhunīti",
  "pli-tv-bi-vb-pc23:9.4": "… pe … ayaṃ imasmiṃ atthe adhippetā bhikkhunīti.",
  "pli-tv-bi-vb-pc23:10.1": "Bhikkhuniyāti",
  "pli-tv-bi-vb-pc23:10.2": "aññāya bhikkhuniyā.",
  "pli-tv-bi-vb-pc23:11.1": "Cīvaraṃ nāma",
  "pli-tv-bi-vb-pc23:11.2": "channaṃ cīvarānaṃ aññataraṃ cīvaraṃ.",
  "pli-tv-bi-vb-pc23:12.1": "Visibbetvāti",
  "pli-tv-bi-vb-pc23:12.2": "sayaṃ visibbetvā.",
  "pli-tv-bi-vb-pc23:12.3": "Visibbāpetvāti",
  "pli-tv-bi-vb-pc23:12.4": "aññaṃ visibbāpetvā.",
  "pli-tv-bi-vb-pc23:13.1": "Sā pacchā anantarāyikinīti",
  "pli-tv-bi-vb-pc23:13.2": "asati antarāye.",
  "pli-tv-bi-vb-pc23:14.1": "Neva sibbeyyāti",
  "pli-tv-bi-vb-pc23:14.2": "na sayaṃ sibbeyya.",
  "pli-tv-bi-vb-pc23:14.3": "Na sibbāpanāya ussukkaṃ kareyyāti",
  "pli-tv-bi-vb-pc23:14.4": "na aññaṃ āṇāpeyya.",
  "pli-tv-bi-vb-pc23:15.1": "Aññatra catūhapañcāhāti",
  "pli-tv-bi-vb-pc23:15.2": "ṭhapetvā catūhapañcāhaṃ.",
  "pli-tv-bi-vb-pc23:15.3": "“Neva sibbissāmi na sibbāpanāya ussukkaṃ karissāmī”ti dhuraṃ nikkhittamatte āpatti pācittiyassa.",
  "pli-tv-bi-vb-pc23:16.1": "Upasampannāya upasampannasaññā cīvaraṃ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṃ karoti, aññatra catūhapañcāhā, āpatti pācittiyassa.",
  "pli-tv-bi-vb-pc23:16.2": "Upasampannāya vematikā cīvaraṃ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṃ karoti, aññatra catūhapañcāhā, āpatti pācittiyassa.",
  "pli-tv-bi-vb-pc23:16.3": "Upasampannāya anupasampannasaññā cīvaraṃ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṃ karoti, aññatra catūhapañcāhā, āpatti pācittiyassa.",
  "pli-tv-bi-vb-pc23:17.1": "Aññaṃ parikkhāraṃ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṃ karoti, aññatra catūhapañcāhā, āpatti dukkaṭassa.",
  "pli-tv-bi-vb-pc23:17.2": "Anupasampannāya cīvaraṃ vā aññaṃ vā parikkhāraṃ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṃ karoti, aññatra catūhapañcāhā, āpatti dukkaṭassa.",
  "pli-tv-bi-vb-pc23:17.3": "Anupasampannāya upasampannasaññā, āpatti dukkaṭassa.",
  "pli-tv-bi-vb-pc23:17.4": "Anupasampannāya vematikā, āpatti dukkaṭassa.",
  "pli-tv-bi-vb-pc23:17.5": "Anupasampannāya anupasampannasaññā, āpatti dukkaṭassa.",
  "pli-tv-bi-vb-pc23:18.1": "Anāpatti—",
  "pli-tv-bi-vb-pc23:18.8": "ādikammikāyāti.",
  "pli-tv-bi-vb-pc23:19.1": "Tatiyasikkhāpadaṃ niṭṭhitaṃ."
}