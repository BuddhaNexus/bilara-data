{
  "pli-tv-bi-vb-pc7:1.1": "Theravāda Vinaya",
  "pli-tv-bi-vb-pc7:2.1": "Bhikkhunivibhaṅga",
  "pli-tv-bi-vb-pc7:3.1": "Pācittiyakaṇḍa",
  "pli-tv-bi-vb-pc7:4.1": "Lasuṇavagga",
  "pli-tv-bi-vb-pc7:5.1": "7. Āmakadhaññasikkhāpada",
  "pli-tv-bi-vb-pc7:6.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc7:6.2": "Tena kho pana samayena bhikkhuniyo sassakāle āmakadhaññaṃ viññāpetvā nagaraṃ atiharanti dvāraṭṭhāne—",
  "pli-tv-bi-vb-pc7:6.3": "“dethāyye, bhāgan”ti.",
  "pli-tv-bi-vb-pc7:6.4": "Palibundhetvā muñciṃsu.",
  "pli-tv-bi-vb-pc7:7.1": "Atha kho tā bhikkhuniyo upassayaṃ gantvā bhikkhunīnaṃ etamatthaṃ ārocesuṃ.",
  "pli-tv-bi-vb-pc7:7.2": "Yā tā bhikkhuniyo appicchā … pe … tā ujjhāyanti khiyyanti vipācenti—",
  "pli-tv-bi-vb-pc7:7.4": "“kathañhi nāma bhikkhuniyo āmakadhaññaṃ viññāpessantī”ti … pe …",
  "pli-tv-bi-vb-pc7:7.5": "“saccaṃ kira, bhikkhave, bhikkhuniyo āmakadhaññaṃ viññāpentī”ti?",
  "pli-tv-bi-vb-pc7:7.6": "“Saccaṃ, bhagavā”ti.",
  "pli-tv-bi-vb-pc7:7.7": "Vigarahi buddho bhagavā … pe …",
  "pli-tv-bi-vb-pc7:7.8": "kathañhi nāma, bhikkhave, bhikkhuniyo āmakadhaññaṃ viññāpessanti.",
  "pli-tv-bi-vb-pc7:7.9": "Netaṃ, bhikkhave, appasannānaṃ vā pasādāya … pe …",
  "pli-tv-bi-vb-pc7:7.10": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc7:8.1": "“Yā pana bhikkhunī āmakadhaññaṃ viññatvā vā viññāpetvā vā bhajjitvā vā bhajjāpetvā vā koṭṭetvā vā koṭṭāpetvā vā pacitvā vā pacāpetvā vā bhuñjeyya, pācittiyan”ti.",
  "pli-tv-bi-vb-pc7:9.1": "Yā panāti",
  "pli-tv-bi-vb-pc7:9.2": "yā yādisā … pe …",
  "pli-tv-bi-vb-pc7:9.3": "bhikkhunīti",
  "pli-tv-bi-vb-pc7:9.4": "… pe … ayaṃ imasmiṃ atthe adhippetā bhikkhunīti.",
  "pli-tv-bi-vb-pc7:10.1": "Āmakadhaññaṃ nāma",
  "pli-tv-bi-vb-pc7:10.2": "sāli vīhi yavo godhumo kaṅgu varako kudrusako.",
  "pli-tv-bi-vb-pc7:11.1": "Viññatvāti",
  "pli-tv-bi-vb-pc7:11.2": "sayaṃ viññatvā.",
  "pli-tv-bi-vb-pc7:11.3": "Viññāpetvāti",
  "pli-tv-bi-vb-pc7:11.4": "aññaṃ viññāpetvā.",
  "pli-tv-bi-vb-pc7:12.1": "Bhajjitvāti",
  "pli-tv-bi-vb-pc7:12.2": "sayaṃ bhajjitvā.",
  "pli-tv-bi-vb-pc7:12.3": "Bhajjāpetvāti",
  "pli-tv-bi-vb-pc7:12.4": "aññaṃ bhajjāpetvā.",
  "pli-tv-bi-vb-pc7:13.1": "Koṭṭetvāti",
  "pli-tv-bi-vb-pc7:13.2": "sayaṃ koṭṭetvā.",
  "pli-tv-bi-vb-pc7:13.3": "Koṭṭāpetvāti",
  "pli-tv-bi-vb-pc7:13.4": "aññaṃ koṭṭāpetvā.",
  "pli-tv-bi-vb-pc7:14.1": "Pacitvāti",
  "pli-tv-bi-vb-pc7:14.2": "sayaṃ pacitvā.",
  "pli-tv-bi-vb-pc7:14.3": "Pacāpetvāti",
  "pli-tv-bi-vb-pc7:14.4": "aññaṃ pacāpetvā.",
  "pli-tv-bi-vb-pc7:15.1": "“Bhuñjissāmī”ti paṭiggaṇhāti, āpatti dukkaṭassa.",
  "pli-tv-bi-vb-pc7:15.2": "Ajjhohāre ajjhohāre āpatti pācittiyassa.",
  "pli-tv-bi-vb-pc7:16.1": "Anāpatti—",
  "pli-tv-bi-vb-pc7:16.2": "ādikammikāyāti.",
  "pli-tv-bi-vb-pc7:17.1": "Sattamasikkhāpadaṃ niṭṭhitaṃ."
}