{
  "pli-tv-bi-vb-pc55:1.1": "Theravāda Vinaya",
  "pli-tv-bi-vb-pc55:2.1": "Bhikkhunivibhaṅga",
  "pli-tv-bi-vb-pc55:3.1": "Pācittiyakaṇḍa",
  "pli-tv-bi-vb-pc55:4.1": "Ārāmavagga",
  "pli-tv-bi-vb-pc55:5.1": "55. Kulamaccharinīsikkhāpada",
  "pli-tv-bi-vb-pc55:6.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc55:6.2": "Tena kho pana samayena aññatarā bhikkhunī sāvatthiyaṃ aññatarissā visikhāya piṇḍāya caramānā yena aññataraṃ kulaṃ tenupasaṅkami;",
  "pli-tv-bi-vb-pc55:6.3": "upasaṅkamitvā paññatte āsane nisīdi.",
  "pli-tv-bi-vb-pc55:6.4": "Atha kho te manussā taṃ bhikkhuniṃ bhojetvā etadavocuṃ—",
  "pli-tv-bi-vb-pc55:6.5": "“aññāpi, ayye, bhikkhuniyo āgacchantū”ti.",
  "pli-tv-bi-vb-pc55:6.6": "Atha kho sā bhikkhunī—",
  "pli-tv-bi-vb-pc55:6.7": "“kathañhi nāma bhikkhuniyo nāgaccheyyun”ti, bhikkhuniyo upasaṅkamitvā etadavoca—",
  "pli-tv-bi-vb-pc55:6.8": "“amukasmiṃ, ayye, okāse vāḷā sunakhā caṇḍo balibaddo cikkhallo okāso.",
  "pli-tv-bi-vb-pc55:6.9": "Mā kho tattha agamitthā”ti.",
  "pli-tv-bi-vb-pc55:6.10": "Aññatarāpi bhikkhunī tassā visikhāya piṇḍāya caramānā yena taṃ kulaṃ tenupasaṅkami;",
  "pli-tv-bi-vb-pc55:6.11": "upasaṅkamitvā paññatte āsane nisīdi.",
  "pli-tv-bi-vb-pc55:6.12": "Atha kho te manussā taṃ bhikkhuniṃ bhojetvā etadavocuṃ—",
  "pli-tv-bi-vb-pc55:6.13": "“kissa, ayye, bhikkhuniyo na āgacchantī”ti?",
  "pli-tv-bi-vb-pc55:7.1": "Atha kho sā bhikkhunī tesaṃ manussānaṃ etamatthaṃ ārocesi.",
  "pli-tv-bi-vb-pc55:7.2": "Manussā ujjhāyanti khiyyanti vipācenti—",
  "pli-tv-bi-vb-pc55:7.3": "“kathañhi nāma bhikkhunī kulaṃ maccharāyissatī”ti … pe …",
  "pli-tv-bi-vb-pc55:7.4": "“saccaṃ kira, bhikkhave, bhikkhunī kulaṃ maccharāyatī”ti?",
  "pli-tv-bi-vb-pc55:7.5": "“Saccaṃ, bhagavā”ti.",
  "pli-tv-bi-vb-pc55:7.6": "Vigarahi buddho bhagavā … pe …",
  "pli-tv-bi-vb-pc55:7.7": "kathañhi nāma, bhikkhave, bhikkhunī kulaṃ maccharāyissati.",
  "pli-tv-bi-vb-pc55:7.8": "Netaṃ, bhikkhave, appasannānaṃ vā pasādāya … pe …",
  "pli-tv-bi-vb-pc55:7.9": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc55:8.1": "“Yā pana bhikkhunī kulamaccharinī assa, pācittiyan”ti.",
  "pli-tv-bi-vb-pc55:9.1": "Yā panāti",
  "pli-tv-bi-vb-pc55:9.2": "yā yādisā … pe …",
  "pli-tv-bi-vb-pc55:9.3": "bhikkhunīti",
  "pli-tv-bi-vb-pc55:9.4": "… pe …",
  "pli-tv-bi-vb-pc55:9.5": "ayaṃ imasmiṃ atthe adhippetā bhikkhunīti.",
  "pli-tv-bi-vb-pc55:10.1": "Kulaṃ nāma",
  "pli-tv-bi-vb-pc55:10.2": "cattāri kulāni—",
  "pli-tv-bi-vb-pc55:10.3": "khattiyakulaṃ, brāhmaṇakulaṃ, vessakulaṃ, suddakulaṃ.",
  "pli-tv-bi-vb-pc55:11.1": "Maccharinī assāti",
  "pli-tv-bi-vb-pc55:11.2": "“kathaṃ bhikkhuniyo nāgaccheyyun”ti bhikkhunīnaṃ santike kulassa avaṇṇaṃ bhāsati, āpatti pācittiyassa.",
  "pli-tv-bi-vb-pc55:11.3": "Kulassa vā santike bhikkhunīnaṃ avaṇṇaṃ bhāsati, āpatti pācittiyassa.",
  "pli-tv-bi-vb-pc55:12.1": "Anāpatti—",
  "pli-tv-bi-vb-pc55:12.2": "kulaṃ na maccharāyantī santaṃyeva ādīnavaṃ ācikkhati, ummattikāya, ādikammikāyāti.",
  "pli-tv-bi-vb-pc55:13.1": "Pañcamasikkhāpadaṃ niṭṭhitaṃ."
}