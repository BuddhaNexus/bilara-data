{
  "pli-tv-bi-vb-pc40:1.1": "Theravāda Vinaya",
  "pli-tv-bi-vb-pc40:2.1": "Bhikkhunivibhaṅga",
  "pli-tv-bi-vb-pc40:3.1": "Pācittiyakaṇḍa",
  "pli-tv-bi-vb-pc40:4.1": "Tuvaṭṭavagga",
  "pli-tv-bi-vb-pc40:5.1": "40. Cārikanapakkamanasikkhāpada",
  "pli-tv-bi-vb-pc40:6.1": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bi-vb-pc40:6.2": "Tena kho pana samayena bhikkhuniyo tattheva rājagahe vassaṃ vasanti, tattha hemantaṃ, tattha gimhaṃ.",
  "pli-tv-bi-vb-pc40:6.3": "Manussā ujjhāyanti khiyyanti vipācenti—",
  "pli-tv-bi-vb-pc40:6.4": "“āhundarikā bhikkhunīnaṃ disā andhakārā, na imāsaṃ disā pakkhāyantī”ti.",
  "pli-tv-bi-vb-pc40:7.1": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-pc40:7.2": "Atha kho tā bhikkhuniyo bhikkhūnaṃ etamatthaṃ ārocesuṃ.",
  "pli-tv-bi-vb-pc40:7.3": "Bhikkhū bhagavato etamatthaṃ ārocesuṃ.",
  "pli-tv-bi-vb-pc40:7.4": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bi-vb-pc40:7.5": "“tena hi, bhikkhave, bhikkhunīnaṃ sikkhāpadaṃ paññapessāmi dasa atthavase paṭicca—",
  "pli-tv-bi-vb-pc40:7.6": "saṃghasuṭṭhutāya … pe …",
  "pli-tv-bi-vb-pc40:7.7": "saddhammaṭṭhitiyā vinayānuggahāya.",
  "pli-tv-bi-vb-pc40:7.8": "Evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc40:8.1": "“Yā pana bhikkhunī vassaṃvuṭṭhā cārikaṃ na pakkameyya antamaso chappañcayojanānipi, pācittiyan”ti.",
  "pli-tv-bi-vb-pc40:9.1": "Yā panāti",
  "pli-tv-bi-vb-pc40:9.2": "yā yādisā … pe …",
  "pli-tv-bi-vb-pc40:9.3": "bhikkhunīti",
  "pli-tv-bi-vb-pc40:9.4": "… pe … ayaṃ imasmiṃ atthe adhippetā bhikkhunīti.",
  "pli-tv-bi-vb-pc40:10.1": "Vassaṃvuṭṭhā nāma",
  "pli-tv-bi-vb-pc40:10.2": "purimaṃ vā temāsaṃ pacchimaṃ vā temāsaṃ vuṭṭhā.",
  "pli-tv-bi-vb-pc40:11.1": "“Cārikaṃ na pakkamissāmi antamaso chappañcayojanānipī”ti dhuraṃ nikkhittamatte āpatti pācittiyassa.",
  "pli-tv-bi-vb-pc40:12.1": "Anāpatti—",
  "pli-tv-bi-vb-pc40:12.2": "sati antarāye,",
  "pli-tv-bi-vb-pc40:12.3": "pariyesitvā dutiyikaṃ bhikkhuniṃ na labhati,",
  "pli-tv-bi-vb-pc40:12.4": "gilānāya,",
  "pli-tv-bi-vb-pc40:12.5": "āpadāsu,",
  "pli-tv-bi-vb-pc40:12.6": "ummattikāya,",
  "pli-tv-bi-vb-pc40:12.7": "ādikammikāyāti.",
  "pli-tv-bi-vb-pc40:13.1": "Dasamasikkhāpadaṃ niṭṭhitaṃ.",
  "pli-tv-bi-vb-pc40:13.2": "Tuvaṭṭavaggo catuttho."
}