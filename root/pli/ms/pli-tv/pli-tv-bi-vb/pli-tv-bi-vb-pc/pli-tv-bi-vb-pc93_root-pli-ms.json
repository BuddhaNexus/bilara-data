{
  "pli-tv-bi-vb-pc93:1.1": "Pācittiyā 93: Theravāda Vinaya",
  "pli-tv-bi-vb-pc93:2.1": "2. Bhikkhunivibhaṅga",
  "pli-tv-bi-vb-pc93:3.1": "2.4. Pācittiyakaṇḍa",
  "pli-tv-bi-vb-pc93:4.1": "2.4.9 Chattupāhanavagga",
  "pli-tv-bi-vb-pc93:5.1": "2.4.9.‍10 Gihiniummaddāpanasikkhāpada",
  "pli-tv-bi-vb-pc93:6.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc93:6.2": "Tena kho pana samayena bhikkhuniyo gihiniyā ummaddāpentipi parimaddāpentipi.",
  "pli-tv-bi-vb-pc93:6.3": "Manussā vihāracārikaṃ āhiṇḍantā passitvā ujjhāyanti khiyyanti vipācenti—",
  "pli-tv-bi-vb-pc93:6.4": "“kathañhi nāma bhikkhuniyo gihiniyā ummaddāpessantipi parimaddāpessantipi, seyyathāpi gihiniyo kāmabhoginiyo”ti.",
  "pli-tv-bi-vb-pc93:7.1": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-pc93:7.2": "Yā tā bhikkhuniyo appicchā … pe …",
  "pli-tv-bi-vb-pc93:7.3": "tā ujjhāyanti khiyyanti vipācenti—",
  "pli-tv-bi-vb-pc93:7.4": "“kathañhi nāma bhikkhuniyo gihiniyā ummaddāpessantipi parimaddāpessantipī”ti … pe …",
  "pli-tv-bi-vb-pc93:7.5": "“saccaṃ kira, bhikkhave, bhikkhuniyo gihiniyā ummaddāpentipi parimaddāpentipī”ti?",
  "pli-tv-bi-vb-pc93:7.6": "“Saccaṃ, bhagavā”ti.",
  "pli-tv-bi-vb-pc93:7.7": "Vigarahi buddho bhagavā … pe …",
  "pli-tv-bi-vb-pc93:7.8": "kathañhi nāma, bhikkhave, bhikkhuniyo gihiniyā ummaddāpessantipi parimaddāpessantipi.",
  "pli-tv-bi-vb-pc93:7.9": "Netaṃ, bhikkhave, appasannānaṃ vā pasādāya … pe …",
  "pli-tv-bi-vb-pc93:7.10": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc93:8.1": "“Yā pana bhikkhunī gihiniyā ummaddāpeyya vā parimaddāpeyya vā, pācittiyan”ti.",
  "pli-tv-bi-vb-pc93:9.1": "Yā panāti",
  "pli-tv-bi-vb-pc93:9.2": "yā yādisā … pe …",
  "pli-tv-bi-vb-pc93:9.3": "bhikkhunīti",
  "pli-tv-bi-vb-pc93:9.4": "… pe …",
  "pli-tv-bi-vb-pc93:9.5": "ayaṃ imasmiṃ atthe adhippetā bhikkhunīti.",
  "pli-tv-bi-vb-pc93:10.1": "Gihinī nāma",
  "pli-tv-bi-vb-pc93:10.2": "agārinī vuccati.",
  "pli-tv-bi-vb-pc93:11.1": "Ummaddāpeyya vāti",
  "pli-tv-bi-vb-pc93:11.2": "ummaddāpeti, āpatti pācittiyassa.",
  "pli-tv-bi-vb-pc93:12.1": "Parimaddāpeyya vāti",
  "pli-tv-bi-vb-pc93:12.2": "sambāhāpeti, āpatti pācittiyassa.",
  "pli-tv-bi-vb-pc93:13.1": "Anāpatti—",
  "pli-tv-bi-vb-pc93:13.2": "gilānāya, āpadāsu, ummattikāya, ādikammikāyāti.",
  "pli-tv-bi-vb-pc93:14.1": "Aṭṭhama-navama-dasamasikkhāpadāni niṭṭhitāni."
}