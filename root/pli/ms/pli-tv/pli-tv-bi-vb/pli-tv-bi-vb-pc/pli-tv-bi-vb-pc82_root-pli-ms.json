{
  "pli-tv-bi-vb-pc82:1.1": "Theravāda Vinaya",
  "pli-tv-bi-vb-pc82:2.1": "Bhikkhunivibhaṅga",
  "pli-tv-bi-vb-pc82:3.1": "Pācittiyakaṇḍa",
  "pli-tv-bi-vb-pc82:4.1": "Kumāribhūtavagga",
  "pli-tv-bi-vb-pc82:5.1": "82. Anuvassasikkhāpada",
  "pli-tv-bi-vb-pc82:6.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc82:6.2": "Tena kho pana samayena bhikkhuniyo anuvassaṃ vuṭṭhāpenti, upassayo na sammati.",
  "pli-tv-bi-vb-pc82:6.3": "Manussā ujjhāyanti khiyyanti vipācenti—",
  "pli-tv-bi-vb-pc82:6.4": "“kathañhi nāma bhikkhuniyo anuvassaṃ vuṭṭhāpessanti, upassayo na sammatī”ti.",
  "pli-tv-bi-vb-pc82:7.1": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-pc82:7.2": "Yā tā bhikkhuniyo appicchā … pe …",
  "pli-tv-bi-vb-pc82:7.3": "tā ujjhāyanti khiyyanti vipācenti—",
  "pli-tv-bi-vb-pc82:7.4": "“kathañhi nāma bhikkhuniyo anuvassaṃ vuṭṭhāpessantī”ti … pe …",
  "pli-tv-bi-vb-pc82:7.5": "“saccaṃ kira, bhikkhave, bhikkhuniyo anuvassaṃ vuṭṭhāpentī”ti?",
  "pli-tv-bi-vb-pc82:7.6": "“Saccaṃ, bhagavā”ti.",
  "pli-tv-bi-vb-pc82:7.7": "Vigarahi buddho bhagavā … pe …",
  "pli-tv-bi-vb-pc82:7.8": "kathañhi nāma, bhikkhave, bhikkhuniyo anuvassaṃ vuṭṭhāpessanti.",
  "pli-tv-bi-vb-pc82:7.9": "Netaṃ, bhikkhave, appasannānaṃ vā pasādāya … pe …",
  "pli-tv-bi-vb-pc82:7.10": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc82:8.1": "“Yā pana bhikkhunī anuvassaṃ vuṭṭhāpeyya, pācittiyan”ti.",
  "pli-tv-bi-vb-pc82:9.1": "Yā panāti",
  "pli-tv-bi-vb-pc82:9.2": "yā yādisā … pe …",
  "pli-tv-bi-vb-pc82:9.3": "bhikkhunīti",
  "pli-tv-bi-vb-pc82:9.4": "… pe …",
  "pli-tv-bi-vb-pc82:9.5": "ayaṃ imasmiṃ atthe adhippetā bhikkhunīti.",
  "pli-tv-bi-vb-pc82:10.1": "Anuvassanti",
  "pli-tv-bi-vb-pc82:10.2": "anusaṃvaccharaṃ.",
  "pli-tv-bi-vb-pc82:10.3": "Vuṭṭhāpeyyāti",
  "pli-tv-bi-vb-pc82:10.4": "upasampādeyya.",
  "pli-tv-bi-vb-pc82:11.1": "“Vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa.",
  "pli-tv-bi-vb-pc82:11.2": "Ñattiyā dukkaṭaṃ.",
  "pli-tv-bi-vb-pc82:11.3": "Dvīhi kammavācāhi dukkaṭā.",
  "pli-tv-bi-vb-pc82:11.4": "Kammavācāpariyosāne upajjhāyāya āpatti pācittiyassa.",
  "pli-tv-bi-vb-pc82:11.5": "Gaṇassa ca ācariniyā ca āpatti dukkaṭassa.",
  "pli-tv-bi-vb-pc82:12.1": "Anāpatti—",
  "pli-tv-bi-vb-pc82:12.2": "ekantarikaṃ vuṭṭhāpeti, ummattikāya, ādikammikāyāti.",
  "pli-tv-bi-vb-pc82:13.1": "Dvādasamasikkhāpadaṃ niṭṭhitaṃ."
}