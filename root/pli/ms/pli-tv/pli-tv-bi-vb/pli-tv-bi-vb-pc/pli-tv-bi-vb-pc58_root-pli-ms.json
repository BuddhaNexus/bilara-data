{
  "pli-tv-bi-vb-pc58:1.1": "Theravāda Vinaya",
  "pli-tv-bi-vb-pc58:2.1": "Bhikkhunivibhaṅga",
  "pli-tv-bi-vb-pc58:3.1": "Pācittiyakaṇḍa",
  "pli-tv-bi-vb-pc58:4.1": "Ārāmavagga",
  "pli-tv-bi-vb-pc58:5.1": "58. Ovādasikkhāpada",
  "pli-tv-bi-vb-pc58:6.1": "Tena samayena buddho bhagavā sakkesu viharati kapilavatthusmiṃ nigrodhārāme.",
  "pli-tv-bi-vb-pc58:6.2": "Tena kho pana samayena chabbaggiyā bhikkhū bhikkhunupassayaṃ upasaṅkamitvā chabbaggiyā bhikkhuniyo ovadanti.",
  "pli-tv-bi-vb-pc58:6.3": "Bhikkhuniyo chabbaggiyā bhikkhuniyo etadavocuṃ—",
  "pli-tv-bi-vb-pc58:6.4": "“ethāyye, ovādaṃ gamissāmā”ti.",
  "pli-tv-bi-vb-pc58:6.5": "“Yampi mayaṃ, ayye, gaccheyyāma ovādassa kāraṇā, ayyā chabbaggiyā idheva āgantvā amhe ovadantī”ti.",
  "pli-tv-bi-vb-pc58:7.1": "Yā tā bhikkhuniyo appicchā … pe … tā ujjhāyanti khiyyanti vipācenti—",
  "pli-tv-bi-vb-pc58:7.3": "“kathañhi nāma chabbaggiyā bhikkhuniyo ovādaṃ na gacchissantī”ti … pe …",
  "pli-tv-bi-vb-pc58:7.4": "“saccaṃ kira, bhikkhave, chabbaggiyā bhikkhuniyo ovādaṃ na gacchantī”ti?",
  "pli-tv-bi-vb-pc58:7.5": "“Saccaṃ, bhagavā”ti.",
  "pli-tv-bi-vb-pc58:7.6": "Vigarahi buddho bhagavā … pe …",
  "pli-tv-bi-vb-pc58:7.7": "kathañhi nāma, bhikkhave, chabbaggiyā bhikkhuniyo ovādaṃ na gacchissanti.",
  "pli-tv-bi-vb-pc58:7.8": "Netaṃ, bhikkhave, appasannānaṃ vā pasādāya … pe …",
  "pli-tv-bi-vb-pc58:7.9": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc58:8.1": "“Yā pana bhikkhunī ovādāya vā saṃvāsāya vā na gaccheyya, pācittiyan”ti.",
  "pli-tv-bi-vb-pc58:9.1": "Yā panāti",
  "pli-tv-bi-vb-pc58:9.2": "yā yādisā … pe …",
  "pli-tv-bi-vb-pc58:9.3": "bhikkhunīti",
  "pli-tv-bi-vb-pc58:9.4": "… pe … ayaṃ imasmiṃ atthe adhippetā bhikkhunīti.",
  "pli-tv-bi-vb-pc58:10.1": "Ovādo nāma",
  "pli-tv-bi-vb-pc58:10.2": "aṭṭha garudhammā.",
  "pli-tv-bi-vb-pc58:11.1": "Saṃvāso nāma",
  "pli-tv-bi-vb-pc58:11.2": "ekakammaṃ ekuddeso samasikkhatā.",
  "pli-tv-bi-vb-pc58:11.3": "Ovādāya vā saṃvāsāya vā na gacchissāmīti dhuraṃ nikkhittamatte āpatti pācittiyassa.",
  "pli-tv-bi-vb-pc58:12.1": "Anāpatti—",
  "pli-tv-bi-vb-pc58:12.2": "ādikammikāyāti.",
  "pli-tv-bi-vb-pc58:13.1": "Aṭṭhamasikkhāpadaṃ niṭṭhitaṃ."
}