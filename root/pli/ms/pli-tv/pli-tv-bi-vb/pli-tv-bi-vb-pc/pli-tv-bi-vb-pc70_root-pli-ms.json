{
  "pli-tv-bi-vb-pc70:1.1": "Theravāda Vinaya",
  "pli-tv-bi-vb-pc70:2.1": "Bhikkhunivibhaṅga",
  "pli-tv-bi-vb-pc70:3.1": "Pācittiyakaṇḍa",
  "pli-tv-bi-vb-pc70:4.1": "Gabbhinivagga",
  "pli-tv-bi-vb-pc70:5.1": "70. Dutiyasahajīvinīsikkhāpada",
  "pli-tv-bi-vb-pc70:6.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc70:6.2": "Tena kho pana samayena thullanandā bhikkhunī sahajīviniṃ vuṭṭhāpetvā neva vūpakāseti na vūpakāsāpeti.",
  "pli-tv-bi-vb-pc70:6.3": "Sāmiko aggahesi.",
  "pli-tv-bi-vb-pc70:7.1": "Yā tā bhikkhuniyo appicchā … pe …",
  "pli-tv-bi-vb-pc70:7.2": "tā ujjhāyanti khiyyanti vipācenti—",
  "pli-tv-bi-vb-pc70:7.3": "“kathañhi nāma ayyā thullanandā sahajīviniṃ vuṭṭhāpetvā neva vūpakāsessati na vūpakāsāpessati, sāmiko aggahesi.",
  "pli-tv-bi-vb-pc70:7.4": "Sacāyaṃ bhikkhunī pakkantā assa, na ca sāmiko gaṇheyyā”ti … pe …",
  "pli-tv-bi-vb-pc70:7.5": "“saccaṃ kira, bhikkhave, thullanandā bhikkhunī sahajīviniṃ vuṭṭhāpetvā neva vūpakāseti na vūpakāsāpeti, sāmiko aggahesī”ti?",
  "pli-tv-bi-vb-pc70:7.6": "“Saccaṃ, bhagavā”ti.",
  "pli-tv-bi-vb-pc70:7.7": "Vigarahi buddho bhagavā … pe …",
  "pli-tv-bi-vb-pc70:7.8": "kathañhi nāma, bhikkhave, thullanandā bhikkhunī sahajīviniṃ vuṭṭhāpetvā neva vūpakāsessati na vūpakāsāpessati, sāmiko aggahesi.",
  "pli-tv-bi-vb-pc70:7.9": "Netaṃ, bhikkhave, appasannānaṃ vā pasādāya … pe …",
  "pli-tv-bi-vb-pc70:7.10": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc70:8.1": "“Yā pana bhikkhunī sahajīviniṃ vuṭṭhāpetvā neva vūpakāseyya na vūpakāsāpeyya antamaso chappañcayojanānipi, pācittiyan”ti.",
  "pli-tv-bi-vb-pc70:9.1": "Yā panāti",
  "pli-tv-bi-vb-pc70:9.2": "yā yādisā … pe …",
  "pli-tv-bi-vb-pc70:9.3": "bhikkhunīti",
  "pli-tv-bi-vb-pc70:9.4": "… pe …",
  "pli-tv-bi-vb-pc70:9.5": "ayaṃ imasmiṃ atthe adhippetā bhikkhunīti.",
  "pli-tv-bi-vb-pc70:10.1": "Sahajīvinī nāma",
  "pli-tv-bi-vb-pc70:10.2": "saddhivihārinī vuccati.",
  "pli-tv-bi-vb-pc70:10.3": "Vuṭṭhāpetvāti",
  "pli-tv-bi-vb-pc70:10.4": "upasampādetvā.",
  "pli-tv-bi-vb-pc70:10.5": "Neva vūpakāseyyāti",
  "pli-tv-bi-vb-pc70:10.6": "na sayaṃ vūpakāseyya.",
  "pli-tv-bi-vb-pc70:10.7": "Na vūpakāsāpeyyāti",
  "pli-tv-bi-vb-pc70:10.8": "na aññaṃ āṇāpeyya.",
  "pli-tv-bi-vb-pc70:10.9": "“Neva vūpakāsessāmi na vūpakāsāpessāmi antamaso chappañcayojanānipī”ti dhuraṃ nikkhittamatte āpatti pācittiyassa.",
  "pli-tv-bi-vb-pc70:11.1": "Anāpatti—",
  "pli-tv-bi-vb-pc70:11.2": "sati antarāye, pariyesitvā dutiyikaṃ bhikkhuniṃ na labhati, gilānāya, āpadāsu, ummattikāya, ādikammikāyāti.",
  "pli-tv-bi-vb-pc70:12.1": "Dasamasikkhāpadaṃ niṭṭhitaṃ.",
  "pli-tv-bi-vb-pc70:12.2": "Gabbhinivaggo sattamo."
}