{
  "pli-tv-bi-vb-pc46:1.1": "Theravāda Vinaya",
  "pli-tv-bi-vb-pc46:2.1": "Bhikkhunivibhaṅga",
  "pli-tv-bi-vb-pc46:3.1": "Pācittiyakaṇḍa",
  "pli-tv-bi-vb-pc46:4.1": "Cittāgāravagga",
  "pli-tv-bi-vb-pc46:5.1": "46. Bhojanadānasikkhāpada",
  "pli-tv-bi-vb-pc46:6.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc46:6.2": "Tena kho pana samayena thullanandā bhikkhunī naṭānampi naṭakānampi laṅghakānampi sokajjhāyikānampi kumbhathūṇikānampi sahatthā khādanīyaṃ bhojanīyaṃ deti—",
  "pli-tv-bi-vb-pc46:6.3": "“mayhaṃ parisati vaṇṇaṃ bhāsathā”ti.",
  "pli-tv-bi-vb-pc46:6.4": "Naṭāpi naṭakāpi laṅghakāpi sokajjhāyikāpi kumbhathūṇikāpi thullanandāya bhikkhuniyā parisati vaṇṇaṃ bhāsanti—",
  "pli-tv-bi-vb-pc46:6.5": "“ayyā thullanandā bahussutā bhāṇikā visāradā paṭṭā dhammiṃ kathaṃ kātuṃ;",
  "pli-tv-bi-vb-pc46:6.6": "detha ayyāya, karotha ayyāyā”ti.",
  "pli-tv-bi-vb-pc46:7.1": "Yā tā bhikkhuniyo appicchā … pe …",
  "pli-tv-bi-vb-pc46:7.2": "tā ujjhāyanti khiyyanti vipācenti—",
  "pli-tv-bi-vb-pc46:7.3": "“kathañhi nāma ayyā thullanandā agārikassa sahatthā khādanīyaṃ bhojanīyaṃ dassatī”ti … pe …",
  "pli-tv-bi-vb-pc46:7.4": "“saccaṃ kira, bhikkhave, thullanandā bhikkhunī agārikassa sahatthā khādanīyaṃ bhojanīyaṃ detī”ti?",
  "pli-tv-bi-vb-pc46:7.5": "“Saccaṃ, bhagavā”ti.",
  "pli-tv-bi-vb-pc46:7.6": "Vigarahi buddho bhagavā … pe …",
  "pli-tv-bi-vb-pc46:7.7": "kathañhi nāma, bhikkhave, thullanandā bhikkhunī agārikassa sahatthā khādanīyaṃ bhojanīyaṃ dassati.",
  "pli-tv-bi-vb-pc46:7.8": "Netaṃ, bhikkhave, appasannānaṃ vā pasādāya … pe …",
  "pli-tv-bi-vb-pc46:7.9": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc46:8.1": "“Yā pana bhikkhunī agārikassa vā paribbājakassa vā paribbājikāya vā sahatthā khādanīyaṃ vā bhojanīyaṃ vā dadeyya, pācittiyan”ti.",
  "pli-tv-bi-vb-pc46:9.1": "Yā panāti",
  "pli-tv-bi-vb-pc46:9.2": "yā yādisā … pe …",
  "pli-tv-bi-vb-pc46:9.3": "bhikkhunīti",
  "pli-tv-bi-vb-pc46:9.4": "… pe …",
  "pli-tv-bi-vb-pc46:9.5": "ayaṃ imasmiṃ atthe adhippetā bhikkhunīti.",
  "pli-tv-bi-vb-pc46:10.1": "Agāriko nāma",
  "pli-tv-bi-vb-pc46:10.2": "yo koci agāraṃ ajjhāvasati.",
  "pli-tv-bi-vb-pc46:11.1": "Paribbājako nāma",
  "pli-tv-bi-vb-pc46:11.2": "bhikkhuñca sāmaṇerañca ṭhapetvā yo koci paribbājakasamāpanno.",
  "pli-tv-bi-vb-pc46:12.1": "Paribbājikā nāma",
  "pli-tv-bi-vb-pc46:12.2": "bhikkhuniñca sikkhamānañca sāmaṇeriñca ṭhapetvā yā kāci paribbājikasamāpannā.",
  "pli-tv-bi-vb-pc46:13.1": "Khādanīyaṃ nāma",
  "pli-tv-bi-vb-pc46:13.2": "pañca bhojanāni—",
  "pli-tv-bi-vb-pc46:13.3": "udakadantaponaṃ ṭhapetvā avasesaṃ khādanīyaṃ nāma.",
  "pli-tv-bi-vb-pc46:14.1": "Bhojanīyaṃ nāma",
  "pli-tv-bi-vb-pc46:14.2": "pañca bhojanāni—",
  "pli-tv-bi-vb-pc46:14.3": "odano, kummāso, sattu, maccho, maṃsaṃ.",
  "pli-tv-bi-vb-pc46:15.1": "Dadeyyāti",
  "pli-tv-bi-vb-pc46:15.2": "kāyena vā kāyapaṭibaddhena vā nissaggiyena vā deti, āpatti pācittiyassa.",
  "pli-tv-bi-vb-pc46:15.3": "Udakadantaponaṃ deti, āpatti dukkaṭassa.",
  "pli-tv-bi-vb-pc46:16.1": "Anāpatti—",
  "pli-tv-bi-vb-pc46:16.2": "dāpeti na deti, upanikkhipitvā deti, bāhirālepaṃ deti, ummattikāya, ādikammikāyāti.",
  "pli-tv-bi-vb-pc46:17.1": "Chaṭṭhasikkhāpadaṃ niṭṭhitaṃ."
}