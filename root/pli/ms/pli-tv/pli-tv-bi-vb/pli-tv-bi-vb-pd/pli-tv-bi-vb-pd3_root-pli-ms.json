{
  "pli-tv-bi-vb-pd3:1.1": "Pāṭidesanīyā 3: Theravāda Vinaya",
  "pli-tv-bi-vb-pd3:2.1": "2. Bhikkhunivibhaṅga",
  "pli-tv-bi-vb-pd3:3.1": "2.5 Pāṭidesanīyakaṇḍa",
  "pli-tv-bi-vb-pd3:4.1": "2.5.3 Madhuviññāpanasikkhāpada",
  "pli-tv-bi-vb-pd3:5.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pd3:5.2": "Tena kho pana samayena chabbaggiyā bhikkhuniyo madhuṃ viññāpetvā bhuñjanti.",
  "pli-tv-bi-vb-pd3:5.3": "Manussā ujjhāyanti khiyyanti vipācenti—",
  "pli-tv-bi-vb-pd3:5.4": "“kathañhi nāma bhikkhuniyo madhuṃ viññāpetvā bhuñjissanti.",
  "pli-tv-bi-vb-pd3:5.5": "Kassa sampannaṃ na manāpaṃ, kassa sāduṃ na ruccatī”ti.",
  "pli-tv-bi-vb-pd3:6.1": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-pd3:6.2": "Yā tā bhikkhuniyo appicchā … pe …",
  "pli-tv-bi-vb-pd3:6.3": "tā ujjhāyanti khiyyanti vipācenti—",
  "pli-tv-bi-vb-pd3:6.4": "“kathañhi nāma chabbaggiyā bhikkhuniyo madhuṃ viññāpetvā bhuñjissantī”ti … pe …",
  "pli-tv-bi-vb-pd3:6.5": "“saccaṃ kira, bhikkhave, chabbaggiyā bhikkhuniyo madhuṃ viññāpetvā bhuñjantī”ti?",
  "pli-tv-bi-vb-pd3:6.6": "“Saccaṃ, bhagavā”ti.",
  "pli-tv-bi-vb-pd3:6.7": "Vigarahi buddho bhagavā … pe …",
  "pli-tv-bi-vb-pd3:6.8": "kathañhi nāma, bhikkhave, chabbaggiyā bhikkhuniyo madhuṃ viññāpetvā bhuñjissanti.",
  "pli-tv-bi-vb-pd3:6.9": "Netaṃ, bhikkhave, appasannānaṃ vā pasādāya … pe …",
  "pli-tv-bi-vb-pd3:6.10": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pd3:7.1": "“Yā pana bhikkhunī madhuṃ viññāpetvā bhuñjeyya, paṭidesetabbaṃ tāya bhikkhuniyā—",
  "pli-tv-bi-vb-pd3:7.2": "‘gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”ti.",
  "pli-tv-bi-vb-pd3:8.1": "Evañcidaṃ bhagavatā bhikkhunīnaṃ sikkhāpadaṃ paññattaṃ hoti.",
  "pli-tv-bi-vb-pd3:9.1": "Tena kho pana samayena bhikkhuniyo gilānā honti.",
  "pli-tv-bi-vb-pd3:9.2": "Gilānapucchikā bhikkhuniyo gilānā bhikkhuniyo etadavocuṃ—",
  "pli-tv-bi-vb-pd3:9.3": "“kacci, ayye, khamanīyaṃ, kacci yāpanīyan”ti?",
  "pli-tv-bi-vb-pd3:9.4": "“Pubbe mayaṃ, ayye, madhuṃ viññāpetvā bhuñjimhā, tena no phāsu hoti;",
  "pli-tv-bi-vb-pd3:9.5": "idāni pana ‘bhagavatā paṭikkhittan’ti kukkuccāyantā na viññāpema, tena no na phāsu hotī”ti … pe …",
  "pli-tv-bi-vb-pd3:9.6": "bhagavato etamatthaṃ ārocesuṃ … pe …",
  "pli-tv-bi-vb-pd3:9.7": "anujānāmi, bhikkhave, gilānāya bhikkhuniyā madhuṃ viññāpetvā bhuñjituṃ.",
  "pli-tv-bi-vb-pd3:9.8": "Evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pd3:10.1": "“Yā pana bhikkhunī agilānā madhuṃ viññāpetvā bhuñjeyya, paṭidesetabbaṃ tāya bhikkhuniyā—",
  "pli-tv-bi-vb-pd3:10.2": "‘gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”ti.",
  "pli-tv-bi-vb-pd3:11.1": "Yā panāti",
  "pli-tv-bi-vb-pd3:11.2": "yā yādisā … pe …",
  "pli-tv-bi-vb-pd3:11.3": "bhikkhunīti",
  "pli-tv-bi-vb-pd3:11.4": "… pe …",
  "pli-tv-bi-vb-pd3:11.5": "ayaṃ imasmiṃ atthe adhippetā bhikkhunīti.",
  "pli-tv-bi-vb-pd3:12.1": "Agilānā nāma",
  "pli-tv-bi-vb-pd3:12.2": "yassā vinā madhunā phāsu hoti.",
  "pli-tv-bi-vb-pd3:13.1": "Gilānā nāma",
  "pli-tv-bi-vb-pd3:13.2": "yassā vinā madhunā na phāsu hoti.",
  "pli-tv-bi-vb-pd3:14.1": "Madhu nāma",
  "pli-tv-bi-vb-pd3:14.2": "makkhikāmadhu.",
  "pli-tv-bi-vb-pd3:15.1": "Agilānā attano atthāya viññāpeti, payoge dukkaṭaṃ.",
  "pli-tv-bi-vb-pd3:15.2": "Paṭilābhena bhuñjissāmīti paṭiggaṇhāti, āpatti dukkaṭassa.",
  "pli-tv-bi-vb-pd3:15.3": "Ajjhohāre ajjhohāre āpatti pāṭidesanīyassa.",
  "pli-tv-bi-vb-pd3:16.1": "Agilānā agilānasaññā madhuṃ viññāpetvā bhuñjati, āpatti pāṭidesanīyassa.",
  "pli-tv-bi-vb-pd3:16.2": "Agilānā vematikā madhuṃ viññāpetvā bhuñjati, āpatti pāṭidesanīyassa.",
  "pli-tv-bi-vb-pd3:16.3": "Agilānā gilānasaññā madhuṃ viññāpetvā bhuñjati, āpatti pāṭidesanīyassa.",
  "pli-tv-bi-vb-pd3:17.1": "Gilānā agilānasaññā, āpatti dukkaṭassa.",
  "pli-tv-bi-vb-pd3:17.2": "Gilānā vematikā, āpatti dukkaṭassa.",
  "pli-tv-bi-vb-pd3:17.3": "Gilānā gilānasaññā anāpatti.",
  "pli-tv-bi-vb-pd3:18.1": "Anāpatti—",
  "pli-tv-bi-vb-pd3:18.2": "gilānāya, gilānā hutvā viññāpetvā agilānā bhuñjati, gilānāya sesakaṃ bhuñjati, ñātakānaṃ pavāritānaṃ, aññassatthāya, attano dhanena, ummattikāya, ādikammikāyāti.",
  "pli-tv-bi-vb-pd3:19.1": "Aṭṭhamapāṭidesanīyasikkhāpadaṃ niṭṭhitaṃ.",
  "pli-tv-bi-vb-pd3:20.1": "Uddiṭṭhā kho, ayyāyo, aṭṭha pāṭidesanīyā dhammā.",
  "pli-tv-bi-vb-pd3:20.2": "Tatthāyyāyo pucchāmi—",
  "pli-tv-bi-vb-pd3:20.3": "“kaccittha parisuddhā”?",
  "pli-tv-bi-vb-pd3:20.4": "Dutiyampi pucchāmi—",
  "pli-tv-bi-vb-pd3:20.5": "“kaccittha parisuddhā”?",
  "pli-tv-bi-vb-pd3:20.6": "Tatiyampi pucchāmi—",
  "pli-tv-bi-vb-pd3:20.7": "“kaccittha parisuddhā”?",
  "pli-tv-bi-vb-pd3:20.8": "Parisuddhetthāyyāyo, tasmā tuṇhī, evametaṃ dhārayāmīti."
}