{
  "pli-tv-bi-vb-ss5:1.1": "Theravāda Vinaya",
  "pli-tv-bi-vb-ss5:2.1": "Bhikkhunivibhaṅga",
  "pli-tv-bi-vb-ss5:3.1": "Saṃghādisesakaṇḍa",
  "pli-tv-bi-vb-ss5:4.1": "5. Bhojanapaṭiggahaṇasikkhāpada",
  "pli-tv-bi-vb-ss5:5.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-ss5:5.2": "Tena kho pana samayena sundarīnandā bhikkhunī abhirūpā hoti dassanīyā pāsādikā.",
  "pli-tv-bi-vb-ss5:5.3": "Manussā bhattagge sundarīnandaṃ bhikkhuniṃ passitvā avassutā avassutāya sundarīnandāya bhikkhuniyā aggamaggāni bhojanāni denti.",
  "pli-tv-bi-vb-ss5:5.4": "Sundarīnandā bhikkhunī yāvadatthaṃ bhuñjati;",
  "pli-tv-bi-vb-ss5:5.5": "aññā bhikkhuniyo na cittarūpaṃ labhanti.",
  "pli-tv-bi-vb-ss5:6.1": "Yā tā bhikkhuniyo appicchā … pe …",
  "pli-tv-bi-vb-ss5:6.2": "tā ujjhāyanti khiyyanti vipācenti—",
  "pli-tv-bi-vb-ss5:6.3": "“kathañhi nāma ayyā sundarīnandā avassutā avassutassa purisapuggalassa hatthato khādanīyaṃ vā bhojanīyaṃ vā sahatthā paṭiggahetvā khādissati bhuñjissatī”ti … pe …",
  "pli-tv-bi-vb-ss5:6.4": "“saccaṃ kira, bhikkhave, sundarīnandā bhikkhunī avassutā avassutassa purisapuggalassa hatthato khādanīyaṃ vā bhojanīyaṃ vā sahatthā paṭiggahetvā khādati bhuñjatī”ti?",
  "pli-tv-bi-vb-ss5:6.5": "“Saccaṃ, bhagavā”ti.",
  "pli-tv-bi-vb-ss5:6.6": "Vigarahi buddho bhagavā … pe …",
  "pli-tv-bi-vb-ss5:6.7": "kathañhi nāma, bhikkhave, sundarīnandā bhikkhunī avassutā avassutassa purisapuggalassa hatthato khādanīyaṃ vā bhojanīyaṃ vā sahatthā paṭiggahetvā khādissati bhuñjissati.",
  "pli-tv-bi-vb-ss5:6.8": "Netaṃ, bhikkhave, appasannānaṃ vā pasādāya … pe …",
  "pli-tv-bi-vb-ss5:6.9": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-ss5:7.1": "“Yā pana bhikkhunī avassutā avassutassa purisapuggalassa hatthato khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”ti.",
  "pli-tv-bi-vb-ss5:8.1": "Yā panāti",
  "pli-tv-bi-vb-ss5:8.2": "yā yādisā … pe …",
  "pli-tv-bi-vb-ss5:8.3": "bhikkhunīti",
  "pli-tv-bi-vb-ss5:8.4": "… pe …",
  "pli-tv-bi-vb-ss5:8.5": "ayaṃ imasmiṃ atthe adhippetā bhikkhunīti.",
  "pli-tv-bi-vb-ss5:9.1": "Avassutā nāma",
  "pli-tv-bi-vb-ss5:9.2": "sārattā apekkhavatī paṭibaddhacittā.",
  "pli-tv-bi-vb-ss5:10.1": "Avassuto nāma",
  "pli-tv-bi-vb-ss5:10.2": "sāratto apekkhavā paṭibaddhacitto.",
  "pli-tv-bi-vb-ss5:11.1": "Purisapuggalo nāma",
  "pli-tv-bi-vb-ss5:11.2": "manussapuriso, na yakkho na peto na tiracchānagato, viññū paṭibalo sārajjituṃ.",
  "pli-tv-bi-vb-ss5:12.1": "Khādanīyaṃ nāma",
  "pli-tv-bi-vb-ss5:12.2": "pañca bhojanāni—",
  "pli-tv-bi-vb-ss5:12.3": "udakadantaponaṃ ṭhapetvā avasesaṃ khādanīyaṃ nāma.",
  "pli-tv-bi-vb-ss5:13.1": "Bhojanīyaṃ nāma",
  "pli-tv-bi-vb-ss5:13.2": "pañca bhojanāni—",
  "pli-tv-bi-vb-ss5:13.3": "odano, kummāso, sattu, maccho, maṃsaṃ.",
  "pli-tv-bi-vb-ss5:14.1": "“Khādissāmi bhuñjissāmī”ti paṭiggaṇhāti, āpatti thullaccayassa.",
  "pli-tv-bi-vb-ss5:14.2": "Ajjhohāre ajjhohāre āpatti saṃghādisesassa.",
  "pli-tv-bi-vb-ss5:15.1": "Ayampīti",
  "pli-tv-bi-vb-ss5:15.2": "purimāyo upādāya vuccati.",
  "pli-tv-bi-vb-ss5:16.1": "Paṭhamāpattikanti",
  "pli-tv-bi-vb-ss5:16.2": "saha vatthujjhācārā āpajjati asamanubhāsanāya.",
  "pli-tv-bi-vb-ss5:17.1": "Nissāraṇīyanti",
  "pli-tv-bi-vb-ss5:17.2": "saṃghamhā nissārīyati.",
  "pli-tv-bi-vb-ss5:18.1": "Saṃghādisesoti",
  "pli-tv-bi-vb-ss5:18.2": "… pe …",
  "pli-tv-bi-vb-ss5:18.3": "tenapi vuccati saṃghādisesoti.",
  "pli-tv-bi-vb-ss5:19.1": "Udakadantaponaṃ paṭiggaṇhāti, āpatti dukkaṭassa.",
  "pli-tv-bi-vb-ss5:19.2": "Ekatoavassute “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bi-vb-ss5:20.1": "Ajjhohāre ajjhohāre āpatti thullaccayassa.",
  "pli-tv-bi-vb-ss5:20.2": "Udakadantaponaṃ paṭiggaṇhāti, āpatti dukkaṭassa.",
  "pli-tv-bi-vb-ss5:20.3": "Ubhatoavassute yakkhassa vā petassa vā paṇḍakassa vā tiracchānagatamanussaviggahassa vā hatthato “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bi-vb-ss5:20.4": "Ajjhohāre ajjhohāre āpatti thullaccayassa.",
  "pli-tv-bi-vb-ss5:20.5": "Udakadantaponaṃ paṭiggaṇhāti, āpatti dukkaṭassa.",
  "pli-tv-bi-vb-ss5:20.6": "Ekatoavassute “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bi-vb-ss5:20.7": "Ajjhohāre ajjhohāre āpatti dukkaṭassa.",
  "pli-tv-bi-vb-ss5:20.8": "Udakadantaponaṃ paṭiggaṇhāti, āpatti dukkaṭassa.",
  "pli-tv-bi-vb-ss5:21.1": "Anāpatti—",
  "pli-tv-bi-vb-ss5:21.2": "ubhatoanavassutā honti, “anavassuto”ti jānantī paṭiggaṇhāti, ummattikāya, ādikammikāyāti.",
  "pli-tv-bi-vb-ss5:22.1": "Pañcamasaṃghādisesasikkhāpadaṃ niṭṭhitaṃ."
}