{
  "pli-tv-bi-vb-np9:1.1": "Theravāda Vinaya",
  "pli-tv-bi-vb-np9:2.1": "Bhikkhunivibhaṅga",
  "pli-tv-bi-vb-np9:3.1": "Nissaggiyakaṇḍa",
  "pli-tv-bi-vb-np9:4.1": "Pattavagga",
  "pli-tv-bi-vb-np9:5.1": "9. Dutiyagaṇikacetāpanasikkhāpada",
  "pli-tv-bi-vb-np9:6.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-np9:6.2": "Tena kho pana samayena aññatarassa pūgassa pariveṇavāsikā bhikkhuniyo yāguyā kilamanti.",
  "pli-tv-bi-vb-np9:6.3": "Atha kho so pūgo bhikkhunīnaṃ yāguatthāya chandakaṃ saṅgharitvā aññatarassa āpaṇikassa ghare parikkhāraṃ nikkhipitvā bhikkhuniyo upasaṅkamitvā etadavoca—",
  "pli-tv-bi-vb-np9:6.4": "“amukassa, ayye, āpaṇikassa ghare yāguatthāya parikkhāro nikkhitto.",
  "pli-tv-bi-vb-np9:6.5": "Tato taṇḍule āharāpetvā yāguṃ pacāpetvā paribhuñjathā”ti.",
  "pli-tv-bi-vb-np9:6.6": "Bhikkhuniyo tena ca parikkhārena sayampi yācitvā bhesajjaṃ cetāpetvā paribhuñjiṃsu.",
  "pli-tv-bi-vb-np9:7.1": "So pūgo jānitvā ujjhāyati khiyyati vipāceti—",
  "pli-tv-bi-vb-np9:7.2": "“kathañhi nāma bhikkhuniyo aññadatthikena parikkhārena aññuddisikena mahājanikena saññācikena aññaṃ cetāpessantī”ti … pe …",
  "pli-tv-bi-vb-np9:7.3": "“saccaṃ kira, bhikkhave, bhikkhuniyo aññadatthikena parikkhārena aññuddisikena mahājanikena saññācikena aññaṃ cetāpentī”ti?",
  "pli-tv-bi-vb-np9:7.4": "“Saccaṃ, bhagavā”ti.",
  "pli-tv-bi-vb-np9:7.5": "Vigarahi buddho bhagavā … pe …",
  "pli-tv-bi-vb-np9:7.6": "kathañhi nāma, bhikkhave, bhikkhuniyo aññadatthikena parikkhārena aññuddisikena mahājanikena saññācikena aññaṃ cetāpessanti.",
  "pli-tv-bi-vb-np9:7.7": "Netaṃ, bhikkhave, appasannānaṃ vā pasādāya … pe …",
  "pli-tv-bi-vb-np9:7.8": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-np9:8.1": "“Yā pana bhikkhunī aññadatthikena parikkhārena aññuddisikena mahājanikena saññācikena aññaṃ cetāpeyya, nissaggiyaṃ pācittiyan”ti.",
  "pli-tv-bi-vb-np9:9.1": "Yā panāti",
  "pli-tv-bi-vb-np9:9.2": "yā yādisā … pe …",
  "pli-tv-bi-vb-np9:9.3": "bhikkhunīti",
  "pli-tv-bi-vb-np9:9.4": "… pe …",
  "pli-tv-bi-vb-np9:9.5": "ayaṃ imasmiṃ atthe adhippetā bhikkhunīti.",
  "pli-tv-bi-vb-np9:10.1": "Aññadatthikena parikkhārena aññuddisikenāti",
  "pli-tv-bi-vb-np9:10.2": "aññassatthāya dinnena.",
  "pli-tv-bi-vb-np9:11.1": "Mahājanikenāti",
  "pli-tv-bi-vb-np9:11.2": "gaṇassa, na saṃghassa, na ekabhikkhuniyā.",
  "pli-tv-bi-vb-np9:12.1": "Saññācikenāti",
  "pli-tv-bi-vb-np9:12.2": "sayaṃ yācitvā.",
  "pli-tv-bi-vb-np9:13.1": "Aññaṃ cetāpeyyāti",
  "pli-tv-bi-vb-np9:13.2": "yaṃatthāya dinnaṃ taṃ ṭhapetvā aññaṃ cetāpeti, payoge dukkaṭaṃ.",
  "pli-tv-bi-vb-np9:13.3": "Paṭilābhena nissaggiyaṃ hoti.",
  "pli-tv-bi-vb-np9:13.4": "Nissajjitabbaṃ saṃghassa vā gaṇassa vā ekabhikkhuniyā vā.",
  "pli-tv-bi-vb-np9:13.5": "Evañca pana, bhikkhave, nissajjitabbaṃ … pe …",
  "pli-tv-bi-vb-np9:13.6": "“idaṃ me, ayye, aññadatthikena parikkhārena aññuddisikena mahājanikena saññācikena aññaṃ cetāpitaṃ nissaggiyaṃ.",
  "pli-tv-bi-vb-np9:13.7": "Imāhaṃ saṃghassa nissajjāmī”ti … pe …",
  "pli-tv-bi-vb-np9:13.8": "dadeyyā”ti … pe …",
  "pli-tv-bi-vb-np9:13.9": "dadeyyun”ti … pe …",
  "pli-tv-bi-vb-np9:13.10": "ayyāya dammī”ti.",
  "pli-tv-bi-vb-np9:14.1": "Aññadatthike aññadatthikasaññā aññaṃ cetāpeti, nissaggiyaṃ pācittiyaṃ.",
  "pli-tv-bi-vb-np9:14.2": "Aññadatthike vematikā aññaṃ cetāpeti, nissaggiyaṃ pācittiyaṃ.",
  "pli-tv-bi-vb-np9:14.3": "Aññadatthike anaññadatthikasaññā aññaṃ cetāpeti, nissaggiyaṃ pācittiyaṃ.",
  "pli-tv-bi-vb-np9:14.4": "Nissaṭṭhaṃ paṭilabhitvā yathādāne upanetabbaṃ.",
  "pli-tv-bi-vb-np9:15.1": "Anaññadatthike aññadatthikasaññā, āpatti dukkaṭassa.",
  "pli-tv-bi-vb-np9:15.2": "Anaññadatthike vematikā, āpatti dukkaṭassa.",
  "pli-tv-bi-vb-np9:15.3": "Anaññadatthike anaññadatthikasaññā anāpatti.",
  "pli-tv-bi-vb-np9:16.1": "Anāpatti—",
  "pli-tv-bi-vb-np9:16.2": "sesakaṃ upaneti, sāmike apaloketvā upaneti, āpadāsu, ummattikāya, ādikammikāyāti.",
  "pli-tv-bi-vb-np9:17.1": "Navamasikkhāpadaṃ niṭṭhitaṃ."
}