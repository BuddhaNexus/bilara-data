{
  "pli-tv-bu-vb-pc36:0.1": "Theravāda Vinaya",
  "pli-tv-bu-vb-pc36:0.2": "Mahāvibhaṅga",
  "pli-tv-bu-vb-pc36:0.3": "Pācittiyakaṇḍa",
  "pli-tv-bu-vb-pc36:0.4": "Bhojanavagga",
  "pli-tv-bu-vb-pc36:0.5": "36. Dutiyapavāraṇāsikkhāpada",
  "pli-tv-bu-vb-pc36:1.0a": "",
  "pli-tv-bu-vb-pc36:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc36:1.2": "Tena kho pana samayena dve bhikkhū kosalesu janapade sāvatthiṃ addhānamaggappaṭipannā honti.",
  "pli-tv-bu-vb-pc36:1.3": "Eko bhikkhu anācāraṃ ācarati.",
  "pli-tv-bu-vb-pc36:1.4": "Dutiyo bhikkhu taṃ bhikkhuṃ etadavoca—",
  "pli-tv-bu-vb-pc36:1.5": "“māvuso, evarūpamakāsi, netaṃ kappatī”ti.",
  "pli-tv-bu-vb-pc36:1.6": "So tasmiṃ upanandhi.",
  "pli-tv-bu-vb-pc36:1.7": "Atha kho te bhikkhū sāvatthiṃ agamaṃsu.",
  "pli-tv-bu-vb-pc36:1.8": "Tena kho pana samayena sāvatthiyaṃ aññatarassa pūgassa saṃghabhattaṃ hoti.",
  "pli-tv-bu-vb-pc36:1.9": "Dutiyo bhikkhu bhuttāvī pavārito hoti.",
  "pli-tv-bu-vb-pc36:1.10": "Upanaddho bhikkhu ñātikulaṃ gantvā piṇḍapātaṃ ādāya yena so bhikkhu tenupasaṅkami;",
  "pli-tv-bu-vb-pc36:1.11": "upasaṅkamitvā taṃ bhikkhuṃ etadavoca—",
  "pli-tv-bu-vb-pc36:1.12": "“bhuñjāhi, āvuso”ti.",
  "pli-tv-bu-vb-pc36:1.13": "“Alaṃ, āvuso, paripuṇṇomhī”ti.",
  "pli-tv-bu-vb-pc36:1.14": "“Sundaro, āvuso, piṇḍapāto, bhuñjāhī”ti.",
  "pli-tv-bu-vb-pc36:1.15": "Atha kho so bhikkhu tena bhikkhunā nippīḷiyamāno taṃ piṇḍapātaṃ bhuñji.",
  "pli-tv-bu-vb-pc36:1.16": "Upanaddho bhikkhu taṃ bhikkhuṃ etadavoca—",
  "pli-tv-bu-vb-pc36:1.17": "“tvampi nāma, āvuso, maṃ vattabbaṃ maññasi yaṃ tvaṃ bhuttāvī pavārito anatirittaṃ bhojanaṃ bhuñjasī”ti.",
  "pli-tv-bu-vb-pc36:1.18": "“Nanu, āvuso, ācikkhitabban”ti.",
  "pli-tv-bu-vb-pc36:1.19": "“Nanu, āvuso, pucchitabban”ti.",
  "pli-tv-bu-vb-pc36:1.20": "Atha kho so bhikkhu bhikkhūnaṃ etamatthaṃ ārocesi.",
  "pli-tv-bu-vb-pc36:1.21": "Ye te bhikkhū appicchā … pe …",
  "pli-tv-bu-vb-pc36:1.22": "te ujjhāyanti khiyyanti vipācenti—",
  "pli-tv-bu-vb-pc36:1.23": "“kathañhi nāma bhikkhu bhikkhuṃ bhuttāviṃ pavāritaṃ anatirittena bhojanena abhihaṭṭhuṃ pavāressatī”ti … pe …",
  "pli-tv-bu-vb-pc36:1.24": "“saccaṃ kira tvaṃ, bhikkhu, bhikkhuṃ bhuttāviṃ pavāritaṃ anatirittena bhojanena abhihaṭṭhuṃ pavāresī”ti?",
  "pli-tv-bu-vb-pc36:1.25": "“Saccaṃ, bhagavā”ti.",
  "pli-tv-bu-vb-pc36:1.26": "Vigarahi buddho bhagavā … pe …",
  "pli-tv-bu-vb-pc36:1.27": "kathañhi nāma tvaṃ, moghapurisa, bhikkhuṃ bhuttāviṃ pavāritaṃ anatirittena bhojanena abhihaṭṭhuṃ pavāressasi.",
  "pli-tv-bu-vb-pc36:1.28": "Netaṃ, moghapurisa, appasannānaṃ vā pasādāya … pe …",
  "pli-tv-bu-vb-pc36:1.29": "evañca pana bhikkhave imaṃ sikkhāpadaṃ uddiseyyātha—",
  "pli-tv-bu-vb-pc36:1.29a": "",
  "pli-tv-bu-vb-pc36:1.30": "“Yo pana bhikkhu bhikkhuṃ bhuttāviṃ pavāritaṃ anatirittena khādanīyena vā bhojanīyena vā abhihaṭṭhuṃ pavāreyya—‘handa, bhikkhu, khāda vā bhuñja vā’ti, jānaṃ āsādanāpekkho, bhuttasmiṃ, pācittiyan”ti.",
  "pli-tv-bu-vb-pc36:2.1.0a": "",
  "pli-tv-bu-vb-pc36:2.1.1": "Yo panāti",
  "pli-tv-bu-vb-pc36:2.1.2": "yo yādiso … pe …",
  "pli-tv-bu-vb-pc36:2.1.3": "bhikkhūti",
  "pli-tv-bu-vb-pc36:2.1.4": "… pe …",
  "pli-tv-bu-vb-pc36:2.1.5": "ayaṃ imasmiṃ atthe adhippeto bhikkhūti.",
  "pli-tv-bu-vb-pc36:2.1.6": "Bhikkhunti",
  "pli-tv-bu-vb-pc36:2.1.7": "aññaṃ bhikkhuṃ.",
  "pli-tv-bu-vb-pc36:2.1.8": "Bhuttāvī nāma",
  "pli-tv-bu-vb-pc36:2.1.9": "pañcannaṃ bhojanānaṃ aññataraṃ bhojanaṃ, antamaso kusaggenapi bhuttaṃ hoti.",
  "pli-tv-bu-vb-pc36:2.1.10": "Pavārito nāma",
  "pli-tv-bu-vb-pc36:2.1.11": "asanaṃ paññāyati, bhojanaṃ paññāyati, hatthapāse ṭhito abhiharati, paṭikkhepo paññāyati.",
  "pli-tv-bu-vb-pc36:2.1.12": "Anatirittaṃ nāma",
  "pli-tv-bu-vb-pc36:2.1.13": "akappiyakataṃ hoti,",
  "pli-tv-bu-vb-pc36:2.1.14": "appaṭiggahitakataṃ hoti,",
  "pli-tv-bu-vb-pc36:2.1.15": "anuccāritakataṃ hoti,",
  "pli-tv-bu-vb-pc36:2.1.16": "ahatthapāse kataṃ hoti,",
  "pli-tv-bu-vb-pc36:2.1.17": "abhuttāvinā kataṃ hoti,",
  "pli-tv-bu-vb-pc36:2.1.18": "bhuttāvinā pavāritena āsanā vuṭṭhitena kataṃ hoti,",
  "pli-tv-bu-vb-pc36:2.1.19": "“alametaṃ sabban”ti avuttaṃ hoti,",
  "pli-tv-bu-vb-pc36:2.1.20": "na gilānātirittaṃ hoti—",
  "pli-tv-bu-vb-pc36:2.1.21": "etaṃ anatirittaṃ nāma.",
  "pli-tv-bu-vb-pc36:2.1.22": "Khādanīyaṃ nāma",
  "pli-tv-bu-vb-pc36:2.1.23": "pañca bhojanāni—yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma.",
  "pli-tv-bu-vb-pc36:2.1.24": "Bhojanīyaṃ nāma",
  "pli-tv-bu-vb-pc36:2.1.25": "pañca bhojanāni—",
  "pli-tv-bu-vb-pc36:2.1.26": "odano, kummāso, sattu, maccho, maṃsaṃ.",
  "pli-tv-bu-vb-pc36:2.1.27": "Abhihaṭṭhuṃ pavāreyyāti",
  "pli-tv-bu-vb-pc36:2.1.28": "yāvatakaṃ icchasi tāvatakaṃ gaṇhāhīti.",
  "pli-tv-bu-vb-pc36:2.1.29": "Jānāti nāma",
  "pli-tv-bu-vb-pc36:2.1.30": "sāmaṃ vā jānāti, aññe vā tassa ārocenti, so vā āroceti.",
  "pli-tv-bu-vb-pc36:2.1.31": "Āsādanāpekkhoti",
  "pli-tv-bu-vb-pc36:2.1.32": "“iminā imaṃ codessāmi sāressāmi paṭicodessāmi paṭisāressāmi maṅkuṃ karissāmī”ti abhiharati, āpatti dukkaṭassa.",
  "pli-tv-bu-vb-pc36:2.1.33": "Tassa vacanena “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pc36:2.1.34": "Ajjhohāre ajjhohāre āpatti dukkaṭassa.",
  "pli-tv-bu-vb-pc36:2.1.35": "Bhojanapariyosāne āpatti pācittiyassa.",
  "pli-tv-bu-vb-pc36:2.2.0a": "",
  "pli-tv-bu-vb-pc36:2.2.1": "Pavārite pavāritasaññī anatirittena khādanīyena vā bhojanīyena vā abhihaṭṭhuṃ pavāreti, āpatti pācittiyassa.",
  "pli-tv-bu-vb-pc36:2.2.2": "Pavārite vematiko anatirittena khādanīyena vā bhojanīyena vā abhihaṭṭhuṃ pavāreti, āpatti dukkaṭassa.",
  "pli-tv-bu-vb-pc36:2.2.3": "Pavārite appavāritasaññī anatirittena khādanīyena vā bhojanīyena vā abhihaṭṭhuṃ pavāreti, anāpatti.",
  "pli-tv-bu-vb-pc36:2.2.4": "Yāmakālikaṃ sattāhakālikaṃ yāvajīvikaṃ āhāratthāya abhiharati, āpatti dukkaṭassa.",
  "pli-tv-bu-vb-pc36:2.2.5": "Tassa vacanena “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pc36:2.2.6": "Ajjhohāre ajjhohāre āpatti dukkaṭassa.",
  "pli-tv-bu-vb-pc36:2.2.7": "Appavārite pavāritasaññī, āpatti dukkaṭassa.",
  "pli-tv-bu-vb-pc36:2.2.8": "Appavārite vematiko, āpatti dukkaṭassa.",
  "pli-tv-bu-vb-pc36:2.2.9": "Appavārite appavāritasaññī, anāpatti.",
  "pli-tv-bu-vb-pc36:2.3.0a": "",
  "pli-tv-bu-vb-pc36:2.3.1": "Anāpatti—",
  "pli-tv-bu-vb-pc36:2.3.2": "atirittaṃ kārāpetvā deti,",
  "pli-tv-bu-vb-pc36:2.3.3": "“atirittaṃ kārāpetvā bhuñjāhī”ti deti,",
  "pli-tv-bu-vb-pc36:2.3.4": "aññassatthāya haranto gacchāhīti deti,",
  "pli-tv-bu-vb-pc36:2.3.5": "gilānassa sesakaṃ deti,",
  "pli-tv-bu-vb-pc36:2.3.6": "“yāmakālikaṃ sattāhakālikaṃ yāvajīvikaṃ sati paccaye paribhuñjā”ti deti,",
  "pli-tv-bu-vb-pc36:2.3.7": "ummattakassa,",
  "pli-tv-bu-vb-pc36:2.3.8": "ādikammikassāti.",
  "pli-tv-bu-vb-pc36:2.3.9": "Dutiyapavāraṇāsikkhāpadaṃ niṭṭhitaṃ chaṭṭhaṃ."
}