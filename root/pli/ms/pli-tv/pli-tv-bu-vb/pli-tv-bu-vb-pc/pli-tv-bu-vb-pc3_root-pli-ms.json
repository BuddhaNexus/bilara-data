{
  "pli-tv-bu-vb-pc3:0.1": "Theravāda Vinaya",
  "pli-tv-bu-vb-pc3:0.2": "Mahāvibhaṅga",
  "pli-tv-bu-vb-pc3:0.3": "Pācittiyakaṇḍa",
  "pli-tv-bu-vb-pc3:0.4": "Musāvādavagga",
  "pli-tv-bu-vb-pc3:0.5": "3. Pesuññasikkhāpada",
  "pli-tv-bu-vb-pc3:1.0a": "",
  "pli-tv-bu-vb-pc3:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc3:1.2": "Tena kho pana samayena chabbaggiyā bhikkhū bhikkhūnaṃ bhaṇḍanajātānaṃ kalahajātānaṃ vivādāpannānaṃ pesuññaṃ upasaṃharanti;",
  "pli-tv-bu-vb-pc3:1.3": "imassa sutvā amussa akkhāyanti, imassa bhedāya; amussa sutvā imassa akkhāyanti, amussa bhedāya.",
  "pli-tv-bu-vb-pc3:1.4": "Tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṃvattanti.",
  "pli-tv-bu-vb-pc3:1.5": "Ye te bhikkhū appicchā … pe …",
  "pli-tv-bu-vb-pc3:1.6": "te ujjhāyanti khiyyanti vipācenti—",
  "pli-tv-bu-vb-pc3:1.7": "“kathañhi nāma chabbaggiyā bhikkhū bhikkhūnaṃ bhaṇḍanajātānaṃ kalahajātānaṃ vivādāpannānaṃ pesuññaṃ upasaṃharissanti, imassa sutvā amussa akkhāyissanti, imassa bhedāya;",
  "pli-tv-bu-vb-pc3:1.8": "amussa sutvā imassa akkhāyissanti, amussa bhedāya.",
  "pli-tv-bu-vb-pc3:1.9": "Tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṃvattantī”ti.",
  "pli-tv-bu-vb-pc3:1.10": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ … pe …",
  "pli-tv-bu-vb-pc3:1.11": "“saccaṃ kira tumhe, bhikkhave, bhikkhūnaṃ bhaṇḍanajātānaṃ kalahajātānaṃ vivādāpannānaṃ pesuññaṃ upasaṃharatha, imassa sutvā amussa akkhāyatha, imassa bhedāya, amussa sutvā imassa akkhāyatha, amussa bhedāya?",
  "pli-tv-bu-vb-pc3:1.12": "Tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṃvattantī”ti?",
  "pli-tv-bu-vb-pc3:1.13": "“Saccaṃ, bhagavā”ti.",
  "pli-tv-bu-vb-pc3:1.14": "Vigarahi buddho bhagavā … pe …",
  "pli-tv-bu-vb-pc3:1.15": "kathañhi nāma tumhe, moghapurisā, bhikkhūnaṃ bhaṇḍanajātānaṃ kalahajātānaṃ vivādāpannānaṃ pesuññaṃ upasaṃharissatha.",
  "pli-tv-bu-vb-pc3:1.16": "Imassa sutvā amussa akkhāyissatha, imassa bhedāya. Amussa sutvā imassa akkhāyissatha, amussa bhedāya.",
  "pli-tv-bu-vb-pc3:1.17": "Tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṃvattanti.",
  "pli-tv-bu-vb-pc3:1.18": "Netaṃ, moghapurisā, appasannānaṃ vā pasādāya.",
  "pli-tv-bu-vb-pc3:1.19": "Pasannānaṃ vā bhiyyobhāvāya … pe …",
  "pli-tv-bu-vb-pc3:1.20": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc3:1.20a": "",
  "pli-tv-bu-vb-pc3:1.21": "“Bhikkhupesuññe pācittiyan”ti.",
  "pli-tv-bu-vb-pc3:2.1.0a": "",
  "pli-tv-bu-vb-pc3:2.1.1": "Pesuññaṃ nāma",
  "pli-tv-bu-vb-pc3:2.1.2": "dvīhākārehi pesuññaṃ hoti—",
  "pli-tv-bu-vb-pc3:2.1.3": "piyakamyassa vā bhedādhippāyassa vā.",
  "pli-tv-bu-vb-pc3:2.1.4": "Dasahākārehi pesuññaṃ upasaṃharati—",
  "pli-tv-bu-vb-pc3:2.1.5": "jātitopi, nāmatopi, gottatopi, kammatopi, sippatopi, ābādhatopi, liṅgatopi, kilesatopi, āpattitopi, akkosatopi.",
  "pli-tv-bu-vb-pc3:2.1.5a": "",
  "pli-tv-bu-vb-pc3:2.1.5b": "",
  "pli-tv-bu-vb-pc3:2.1.5c": "",
  "pli-tv-bu-vb-pc3:2.1.6": "Jāti nāma",
  "pli-tv-bu-vb-pc3:2.1.7": "dve jātiyo—",
  "pli-tv-bu-vb-pc3:2.1.8": "hīnā ca jāti ukkaṭṭhā ca jāti.",
  "pli-tv-bu-vb-pc3:2.1.9": "Hīnā nāma",
  "pli-tv-bu-vb-pc3:2.1.10": "jāti—caṇḍālajāti venajāti nesādajāti rathakārajāti pukkusajāti.",
  "pli-tv-bu-vb-pc3:2.1.11": "Esā hīnā nāma jāti.",
  "pli-tv-bu-vb-pc3:2.1.12": "Ukkaṭṭhā nāma",
  "pli-tv-bu-vb-pc3:2.1.13": "jāti—khattiyajāti brāhmaṇajāti.",
  "pli-tv-bu-vb-pc3:2.1.14": "Esā ukkaṭṭhā nāma jāti … ",
  "pli-tv-bu-vb-pc3:2.1.15": "pe ….",
  "pli-tv-bu-vb-pc3:2.1.16": "Akkoso nāma",
  "pli-tv-bu-vb-pc3:2.1.17": "dve akkosā—",
  "pli-tv-bu-vb-pc3:2.1.18": "hīno ca akkoso ukkaṭṭho ca akkoso.",
  "pli-tv-bu-vb-pc3:2.1.19": "Hīno nāma",
  "pli-tv-bu-vb-pc3:2.1.20": "akkoso—“oṭṭhosi, meṇḍosi, goṇosi, gadrabhosi, tiracchānagatosi, nerayikosi; natthi tuyhaṃ sugati; duggatiyeva tuyhaṃ pāṭikaṅkhā”ti, yakārena vā bhakārena vā kāṭakoṭacikāya vā.",
  "pli-tv-bu-vb-pc3:2.1.21": "Eso hīno nāma akkoso.",
  "pli-tv-bu-vb-pc3:2.1.22": "Ukkaṭṭho nāma",
  "pli-tv-bu-vb-pc3:2.1.23": "akkoso—“paṇḍitosi, byattosi, medhāvīsi, bahussutosi, dhammakathikosi; natthi tuyhaṃ duggati; sugatiyeva tuyhaṃ pāṭikaṅkhā”ti.",
  "pli-tv-bu-vb-pc3:2.1.24": "Eso ukkaṭṭho nāma akkoso.",
  "pli-tv-bu-vb-pc3:2.2.0a": "",
  "pli-tv-bu-vb-pc3:2.2.0b": "",
  "pli-tv-bu-vb-pc3:2.2.1": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.2": "“itthannāmo taṃ ‘caṇḍālo veno nesādo rathakāro pukkuso’ti bhaṇatī”ti.",
  "pli-tv-bu-vb-pc3:2.2.3": "Āpatti vācāya, vācāya pācittiyassa.",
  "pli-tv-bu-vb-pc3:2.2.4": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.5": "“itthannāmo taṃ ‘khattiyo brāhmaṇo’ti bhaṇatī”ti.",
  "pli-tv-bu-vb-pc3:2.2.6": "Āpatti vācāya, vācāya pācittiyassa.",
  "pli-tv-bu-vb-pc3:2.2.7": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.8": "“itthannāmo taṃ ‘avakaṇṇako javakaṇṇako dhaniṭṭhako saviṭṭhako kulavaḍḍhako’ti bhaṇatī”ti.",
  "pli-tv-bu-vb-pc3:2.2.9": "Āpatti vācāya, vācāya pācittiyassa.",
  "pli-tv-bu-vb-pc3:2.2.10": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.11": "“itthannāmo taṃ ‘buddharakkhito dhammarakkhito saṃgharakkhito’ti bhaṇatī”ti.",
  "pli-tv-bu-vb-pc3:2.2.12": "Āpatti vācāya, vācāya pācittiyassa.",
  "pli-tv-bu-vb-pc3:2.2.13": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.14": "“itthannāmo taṃ ‘kosiyo bhāradvājo’ti bhaṇatī”ti.",
  "pli-tv-bu-vb-pc3:2.2.15": "Āpatti vācāya, vācāya pācittiyassa.",
  "pli-tv-bu-vb-pc3:2.2.16": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.17": "“itthannāmo taṃ ‘gotamo moggallāno kaccāno vāsiṭṭho’ti bhaṇatī”ti.",
  "pli-tv-bu-vb-pc3:2.2.18": "Āpatti vācāya, vācāya pācittiyassa.",
  "pli-tv-bu-vb-pc3:2.2.19": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.20": "“itthannāmo taṃ ‘koṭṭhako pupphachaḍḍako’ti bhaṇatī”ti.",
  "pli-tv-bu-vb-pc3:2.2.21": "Āpatti vācāya, vācāya pācittiyassa.",
  "pli-tv-bu-vb-pc3:2.2.22": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.23": "“itthannāmo taṃ ‘kassako vāṇijo gorakkho’ti bhaṇatī”ti.",
  "pli-tv-bu-vb-pc3:2.2.24": "Āpatti vācāya, vācāya pācittiyassa.",
  "pli-tv-bu-vb-pc3:2.2.25": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.26": "“itthannāmo taṃ ‘naḷakāro kumbhakāro pesakāro cammakāro nahāpito’ti bhaṇatī”ti.",
  "pli-tv-bu-vb-pc3:2.2.27": "Āpatti vācāya, vācāya pācittiyassa.",
  "pli-tv-bu-vb-pc3:2.2.28": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.29": "“itthannāmo taṃ ‘muddiko gaṇako lekhako’ti bhaṇatī”ti.",
  "pli-tv-bu-vb-pc3:2.2.30": "Āpatti vācāya, vācāya pācittiyassa.",
  "pli-tv-bu-vb-pc3:2.2.31": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.32": "“itthannāmo taṃ ‘kuṭṭhiko gaṇḍiko kilāsiko sosiko apamāriko’ti bhaṇatī”ti.",
  "pli-tv-bu-vb-pc3:2.2.33": "Āpatti vācāya, vācāya pācittiyassa.",
  "pli-tv-bu-vb-pc3:2.2.34": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.35": "“itthannāmo taṃ ‘madhumehiko’ti bhaṇatī”ti.",
  "pli-tv-bu-vb-pc3:2.2.36": "Āpatti vācāya, vācāya pācittiyassa.",
  "pli-tv-bu-vb-pc3:2.2.37": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.38": "“itthannāmo taṃ ‘atidīgho atirasso atikaṇho accodāto’ti bhaṇatī”ti.",
  "pli-tv-bu-vb-pc3:2.2.39": "Āpatti vācāya, vācāya pācittiyassa.",
  "pli-tv-bu-vb-pc3:2.2.40": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.41": "“itthannāmo taṃ ‘nātidīgho nātirasso nātikaṇho nāccodāto’ti bhaṇatī”ti.",
  "pli-tv-bu-vb-pc3:2.2.42": "Āpatti vācāya, vācāya pācittiyassa.",
  "pli-tv-bu-vb-pc3:2.2.43": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.44": "“itthannāmo taṃ ‘rāgapariyuṭṭhito dosapariyuṭṭhito mohapariyuṭṭhito’ti bhaṇatī”ti.",
  "pli-tv-bu-vb-pc3:2.2.45": "Āpatti vācāya, vācāya pācittiyassa.",
  "pli-tv-bu-vb-pc3:2.2.46": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.47": "“itthannāmo taṃ ‘vītarāgo vītadoso vītamoho’ti bhaṇatī”ti.",
  "pli-tv-bu-vb-pc3:2.2.48": "Āpatti vācāya, vācāya pācittiyassa.",
  "pli-tv-bu-vb-pc3:2.2.49": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.50": "“itthannāmo taṃ ‘pārājikaṃ ajjhāpanno, saṃghādisesaṃ ajjhāpanno, thullaccayaṃ ajjhāpanno, pācittiyaṃ ajjhāpanno, pāṭidesanīyaṃ ajjhāpanno, dukkaṭaṃ ajjhāpanno, dubbhāsitaṃ ajjhāpanno’ti bhaṇatī”ti.",
  "pli-tv-bu-vb-pc3:2.2.51": "Āpatti vācāya, vācāya pācittiyassa.",
  "pli-tv-bu-vb-pc3:2.2.52": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.53": "“itthannāmo taṃ ‘sotāpanno’ti bhaṇatī”ti.",
  "pli-tv-bu-vb-pc3:2.2.54": "Āpatti vācāya, vācāya pācittiyassa.",
  "pli-tv-bu-vb-pc3:2.2.55": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.56": "“itthannāmo taṃ ‘oṭṭho meṇḍo goṇo gadrabho tiracchānagato nerayiko, natthi tassa sugati, duggatiyeva tassa pāṭikaṅkhā’ti bhaṇatī”ti.",
  "pli-tv-bu-vb-pc3:2.2.57": "Āpatti vācāya, vācāya pācittiyassa.",
  "pli-tv-bu-vb-pc3:2.2.58": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.59": "“itthannāmo taṃ ‘paṇḍito byatto medhāvī bahussuto dhammakathiko, natthi tassa duggati, sugatiyeva tassa pāṭikaṅkhā’ti bhaṇatī”ti.",
  "pli-tv-bu-vb-pc3:2.2.60": "Āpatti vācāya, vācāya pācittiyassa.",
  "pli-tv-bu-vb-pc3:2.2.60a": "",
  "pli-tv-bu-vb-pc3:2.2.61": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.62": "“itthannāmo ‘santi idhekacce caṇḍālā venā nesādā rathakārā, pukkusā’ti bhaṇati, na so aññaṃ bhaṇati, taññeva bhaṇatī”ti.",
  "pli-tv-bu-vb-pc3:2.2.63": "Āpatti vācāya, vācāya dukkaṭassa.",
  "pli-tv-bu-vb-pc3:2.2.64": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.65": "“itthannāmo ‘santi idhekacce khattiyā brāhmaṇā’ti bhaṇati, na so aññaṃ bhaṇati, taññeva bhaṇatī”ti.",
  "pli-tv-bu-vb-pc3:2.2.66": "Āpatti vācāya, vācāya dukkaṭassa … pe ….",
  "pli-tv-bu-vb-pc3:2.2.67": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.68": "“itthannāmo ‘santi idhekacce paṇḍitā byattā medhāvī bahussutā dhammakathikā, natthi tesaṃ duggati, sugatiyeva tesaṃ pāṭikaṅkhā’ti bhaṇati, na so aññaṃ bhaṇati, taññeva bhaṇatī”ti.",
  "pli-tv-bu-vb-pc3:2.2.69": "Āpatti vācāya, vācāya dukkaṭassa.",
  "pli-tv-bu-vb-pc3:2.2.70": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.71": "“itthannāmo ‘ye nūna caṇḍālā venā nesādā rathakārā pukkusā’ti bhaṇati, na so aññaṃ bhaṇati, taññeva bhaṇatī”ti.",
  "pli-tv-bu-vb-pc3:2.2.72": "Āpatti vācāya, vācāya dukkaṭassa.",
  "pli-tv-bu-vb-pc3:2.2.73": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.74": "“itthannāmo ‘ye nūna paṇḍitā byattā medhāvī bahussutā dhammakathikā’ti bhaṇati, na so aññaṃ bhaṇati, taññeva bhaṇatī”ti.",
  "pli-tv-bu-vb-pc3:2.2.75": "Āpatti vācāya, vācāya dukkaṭassa.",
  "pli-tv-bu-vb-pc3:2.2.76": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.77": "“itthannāmo ‘na mayaṃ caṇḍālā venā nesādā rathakārā pukkusā’ti bhaṇati, na so aññaṃ bhaṇati, taññeva bhaṇatī”ti.",
  "pli-tv-bu-vb-pc3:2.2.78": "Āpatti vācāya, vācāya dukkaṭassa.",
  "pli-tv-bu-vb-pc3:2.2.79": "Upasampanno upasampannassa sutvā upasampannassa pesuññaṃ upasaṃharati—",
  "pli-tv-bu-vb-pc3:2.2.80": "“itthannāmo ‘na mayaṃ paṇḍitā byattā medhāvī bahussutā dhammakathikā, natthamhākaṃ duggati, sugatiyeva amhākaṃ pāṭikaṅkhā’ti bhaṇati, na so aññaṃ bhaṇati, taññeva bhaṇatī”ti.",
  "pli-tv-bu-vb-pc3:2.2.81": "Āpatti vācāya, vācāya dukkaṭassa.",
  "pli-tv-bu-vb-pc3:2.3.0a": "",
  "pli-tv-bu-vb-pc3:2.3.1": "Upasampanno upasampannassa sutvā upasampannassa pesuññaṃ upasaṃharati;",
  "pli-tv-bu-vb-pc3:2.3.2": "āpatti vācāya, vācāya pācittiyassa.",
  "pli-tv-bu-vb-pc3:2.3.3": "Upasampanno upasampannassa sutvā anupasampannassa pesuññaṃ upasaṃharati, āpatti dukkaṭassa.",
  "pli-tv-bu-vb-pc3:2.3.4": "Upasampanno anupasampannassa sutvā upasampannassa pesuññaṃ upasaṃharati, āpatti dukkaṭassa.",
  "pli-tv-bu-vb-pc3:2.3.5": "Upasampanno anupasampannassa sutvā anupasampannassa pesuññaṃ upasaṃharati, āpatti dukkaṭassa.",
  "pli-tv-bu-vb-pc3:2.4.0a": "",
  "pli-tv-bu-vb-pc3:2.4.1": "Anāpatti—",
  "pli-tv-bu-vb-pc3:2.4.2": "napiyakamyassa,",
  "pli-tv-bu-vb-pc3:2.4.3": "nabhedādhippāyassa,",
  "pli-tv-bu-vb-pc3:2.4.4": "ummattakassa,",
  "pli-tv-bu-vb-pc3:2.4.5": "ādikammikassāti.",
  "pli-tv-bu-vb-pc3:2.4.6": "Pesuññasikkhāpadaṃ niṭṭhitaṃ tatiyaṃ."
}