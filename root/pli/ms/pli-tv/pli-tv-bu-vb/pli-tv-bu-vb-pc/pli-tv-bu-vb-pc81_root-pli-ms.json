{
  "pli-tv-bu-vb-pc81:0.1": "Theravāda Vinaya",
  "pli-tv-bu-vb-pc81:0.2": "Mahāvibhaṅga",
  "pli-tv-bu-vb-pc81:0.3": "Pācittiyakaṇḍa",
  "pli-tv-bu-vb-pc81:0.4": "Sahadhammikavagga",
  "pli-tv-bu-vb-pc81:1.1.0": "81. Dubbalasikkhāpada",
  "pli-tv-bu-vb-pc81:1.1.1": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-pc81:1.1.2": "Tena kho pana samayena āyasmā dabbo mallaputto saṃghassa senāsanañca paññapeti bhattāni ca uddisati.",
  "pli-tv-bu-vb-pc81:1.1.3": "So cāyasmā dubbalacīvaro hoti.",
  "pli-tv-bu-vb-pc81:1.1.4": "Tena kho pana samayena saṃghassa ekaṃ cīvaraṃ uppannaṃ hoti.",
  "pli-tv-bu-vb-pc81:1.1.5": "Atha kho saṃgho taṃ cīvaraṃ āyasmato dabbassa mallaputtassa adāsi.",
  "pli-tv-bu-vb-pc81:1.1.6": "Chabbaggiyā bhikkhū ujjhāyanti khiyyanti vipācenti—",
  "pli-tv-bu-vb-pc81:1.1.7": "“yathāsanthutaṃ bhikkhū saṃghikaṃ lābhaṃ pariṇāmentī”ti.",
  "pli-tv-bu-vb-pc81:1.1.8": "Ye te bhikkhū appicchā … pe …",
  "pli-tv-bu-vb-pc81:1.1.9": "te ujjhāyanti khiyyanti vipācenti—",
  "pli-tv-bu-vb-pc81:1.1.10": "“kathañhi nāma chabbaggiyā bhikkhū samaggena saṃghena cīvaraṃ datvā pacchā khīyanadhammaṃ āpajjissantī”ti … pe …",
  "pli-tv-bu-vb-pc81:1.1.11": "“saccaṃ kira tumhe, bhikkhave, samaggena saṃghena cīvaraṃ datvā pacchā khīyanadhammaṃ āpajjathā”ti?",
  "pli-tv-bu-vb-pc81:1.1.12": "“Saccaṃ, bhagavā”ti.",
  "pli-tv-bu-vb-pc81:1.1.13": "Vigarahi buddho bhagavā … pe …",
  "pli-tv-bu-vb-pc81:1.1.14": "kathañhi nāma tumhe, moghapurisā, samaggena saṃghena cīvaraṃ datvā pacchā khīyanadhammaṃ āpajjissatha.",
  "pli-tv-bu-vb-pc81:1.1.15": "Netaṃ, moghapurisā, appasannānaṃ, vā pasādāya … pe …",
  "pli-tv-bu-vb-pc81:1.1.16": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc81:1.1.17": "“Yo pana bhikkhu samaggena saṃghena cīvaraṃ datvā pacchā khīyanadhammaṃ āpajjeyya ‘yathāsanthutaṃ bhikkhū saṃghikaṃ lābhaṃ pariṇāmentī’ti, pācittiyan”ti.",
  "pli-tv-bu-vb-pc81:2.1.1": "Yo panāti",
  "pli-tv-bu-vb-pc81:2.1.2": "yo yādiso … pe …",
  "pli-tv-bu-vb-pc81:2.1.3": "bhikkhūti",
  "pli-tv-bu-vb-pc81:2.1.4": "… pe …",
  "pli-tv-bu-vb-pc81:2.1.5": "ayaṃ imasmiṃ atthe adhippeto bhikkhūti.",
  "pli-tv-bu-vb-pc81:2.1.6": "Samaggo nāma",
  "pli-tv-bu-vb-pc81:2.1.7": "saṃgho samānasaṃvāsako samānasīmāyaṃ ṭhito.",
  "pli-tv-bu-vb-pc81:2.1.8": "Cīvaraṃ nāma",
  "pli-tv-bu-vb-pc81:2.1.9": "channaṃ cīvarānaṃ aññataraṃ cīvaraṃ vikappanupagaṃ pacchimaṃ.",
  "pli-tv-bu-vb-pc81:2.1.10": "Datvāti",
  "pli-tv-bu-vb-pc81:2.1.11": "sayaṃ datvā.",
  "pli-tv-bu-vb-pc81:2.1.12": "Yathāsanthutaṃ nāma",
  "pli-tv-bu-vb-pc81:2.1.13": "yathāmittatā yathāsandiṭṭhatā yathāsambhattatā yathāsamānupajjhāyakatā yathāsamānācariyakatā.",
  "pli-tv-bu-vb-pc81:2.1.14": "Saṃghikaṃ nāma",
  "pli-tv-bu-vb-pc81:2.1.15": "saṃghassa dinnaṃ hoti pariccattaṃ.",
  "pli-tv-bu-vb-pc81:2.1.16": "Lābho nāma",
  "pli-tv-bu-vb-pc81:2.1.17": "cīvarapiṇḍapātasenāsanagilānappaccayabhesajjaparikkhārā, antamaso cuṇṇapiṇḍopi, dantakaṭṭhampi, dasikasuttampi.",
  "pli-tv-bu-vb-pc81:2.1.18": "Pacchā khīyanadhammaṃ āpajjeyyāti",
  "pli-tv-bu-vb-pc81:2.1.19": "upasampannassa saṃghena sammatassa senāsanapaññāpakassa vā bhattuddesakassa vā yāgubhājakassa vā phalabhājakassa vā khajjabhājakassa vā appamattakavissajjakassa vā cīvaraṃ dinne khiyyati, āpatti pācittiyassa.",
  "pli-tv-bu-vb-pc81:2.2.1": "Dhammakamme dhammakammasaññī cīvaraṃ dinne khiyyati, āpatti pācittiyassa.",
  "pli-tv-bu-vb-pc81:2.2.2": "Dhammakamme vematiko cīvaraṃ dinne khiyyati, āpatti pācittiyassa.",
  "pli-tv-bu-vb-pc81:2.2.3": "Dhammakamme adhammakammasaññī cīvaraṃ dinne khiyyati, āpatti pācittiyassa.",
  "pli-tv-bu-vb-pc81:2.2.4": "Aññaṃ parikkhāraṃ dinne khiyyati, āpatti dukkaṭassa.",
  "pli-tv-bu-vb-pc81:2.2.5": "Upasampannassa saṃghena asammatassa senāsanapaññāpakassa vā bhattuddesakassa vā yāgubhājakassa vā phalabhājakassa vā khajjabhājakassa vā appamattakavissajjakassa vā cīvaraṃ vā aññaṃ vā parikkhāraṃ dinne khiyyati, āpatti dukkaṭassa.",
  "pli-tv-bu-vb-pc81:2.2.6": "Anupasampannassa saṃghena sammatassa vā asammatassa vā senāsanapaññāpakassa vā bhattuddesakassa vā yāgubhājakassa vā phalabhājakassa vā khajjabhājakassa vā appamattakavissajjakassa vā cīvaraṃ vā aññaṃ vā parikkhāraṃ dinne khiyyati, āpatti dukkaṭassa.",
  "pli-tv-bu-vb-pc81:2.2.7": "Adhammakamme dhammakammasaññī, āpatti dukkaṭassa.",
  "pli-tv-bu-vb-pc81:2.2.8": "Adhammakamme vematiko, āpatti dukkaṭassa.",
  "pli-tv-bu-vb-pc81:2.2.9": "Adhammakamme adhammakammasaññī, anāpatti.",
  "pli-tv-bu-vb-pc81:2.3.1": "Anāpatti—",
  "pli-tv-bu-vb-pc81:2.3.2": "pakatiyā chandā dosā mohā bhayā karontaṃ “kvattho tassa dinnena laddhāpi vinipātessati na sammā upanessatī”ti khiyyati, ummattakassa, ādikammikassāti.",
  "pli-tv-bu-vb-pc81:2.3.3": "Dubbalasikkhāpadaṃ niṭṭhitaṃ ekādasamaṃ."
}