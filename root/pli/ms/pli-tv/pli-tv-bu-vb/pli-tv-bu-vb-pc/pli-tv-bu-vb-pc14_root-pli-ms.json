{
  "pli-tv-bu-vb-pc14:0.1": "Theravāda Vinaya",
  "pli-tv-bu-vb-pc14:0.2": "Mahāvibhaṅga",
  "pli-tv-bu-vb-pc14:0.3": "Pācittiyakaṇḍa",
  "pli-tv-bu-vb-pc14:0.4": "Bhūtagāmavagga",
  "pli-tv-bu-vb-pc14:0.5": "14. Senāsanasikkhāpada",
  "pli-tv-bu-vb-pc14:1.1.0a": "",
  "pli-tv-bu-vb-pc14:1.1.0b": "",
  "pli-tv-bu-vb-pc14:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc14:1.1.2": "Tena kho pana samayena bhikkhū hemantike kāle ajjhokāse senāsanaṃ paññapetvā kāyaṃ otāpentā kāle ārocite taṃ pakkamantā neva uddhariṃsu na uddharāpesuṃ, anāpucchā pakkamiṃsu.",
  "pli-tv-bu-vb-pc14:1.1.3": "Senāsanaṃ ovaṭṭhaṃ hoti.",
  "pli-tv-bu-vb-pc14:1.1.4": "Ye te bhikkhū appicchā … pe …",
  "pli-tv-bu-vb-pc14:1.1.5": "te ujjhāyanti khiyyanti vipācenti—",
  "pli-tv-bu-vb-pc14:1.1.6": "“kathaṃ hi nāma bhikkhū ajjhokāse senāsanaṃ paññapetvā taṃ pakkamantā neva uddharissanti na uddharāpessanti, anāpucchā pakkamissanti, senāsanaṃ ovaṭṭhan”ti.",
  "pli-tv-bu-vb-pc14:1.1.7": "Atha kho te bhikkhū te anekapariyāyena vigarahitvā bhagavato etamatthaṃ ārocesuṃ … pe …",
  "pli-tv-bu-vb-pc14:1.1.8": "“saccaṃ kira, bhikkhave, bhikkhū ajjhokāse … pe …",
  "pli-tv-bu-vb-pc14:1.1.9": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc14:1.1.9a": "",
  "pli-tv-bu-vb-pc14:1.1.10": "“Yo pana bhikkhu saṃghikaṃ mañcaṃ vā pīṭhaṃ vā bhisiṃ vā kocchaṃ vā ajjhokāse santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, pācittiyan”ti.",
  "pli-tv-bu-vb-pc14:1.1.11": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc14:1.2.0a": "",
  "pli-tv-bu-vb-pc14:1.2.1": "Tena kho pana samayena bhikkhū ajjhokāse vasitvā kālasseva senāsanaṃ abhiharanti.",
  "pli-tv-bu-vb-pc14:1.2.2": "Addasā kho bhagavā te bhikkhū kālasseva senāsanaṃ abhiharante.",
  "pli-tv-bu-vb-pc14:1.2.3": "Disvāna etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc14:1.2.4": "“anujānāmi, bhikkhave, aṭṭha māse avassikasaṅkete maṇḍape vā rukkhamūle vā yattha kākā vā kulalā vā na ūhadanti tattha senāsanaṃ nikkhipitun”ti.",
  "pli-tv-bu-vb-pc14:2.1.0a": "",
  "pli-tv-bu-vb-pc14:2.1.1": "Yo panāti",
  "pli-tv-bu-vb-pc14:2.1.2": "yo yādiso … pe …",
  "pli-tv-bu-vb-pc14:2.1.3": "bhikkhūti",
  "pli-tv-bu-vb-pc14:2.1.4": "… pe …",
  "pli-tv-bu-vb-pc14:2.1.5": "ayaṃ imasmiṃ atthe adhippeto bhikkhūti.",
  "pli-tv-bu-vb-pc14:2.1.6": "Saṃghikaṃ nāma",
  "pli-tv-bu-vb-pc14:2.1.7": "saṃghassa dinnaṃ hoti pariccattaṃ.",
  "pli-tv-bu-vb-pc14:2.1.8": "Mañco nāma",
  "pli-tv-bu-vb-pc14:2.1.9": "cattāro mañcā—",
  "pli-tv-bu-vb-pc14:2.1.10": "masārako, bundikābaddho, kuḷīrapādako, āhaccapādako.",
  "pli-tv-bu-vb-pc14:2.1.11": "Pīṭhaṃ nāma",
  "pli-tv-bu-vb-pc14:2.1.12": "cattāri pīṭhāni—",
  "pli-tv-bu-vb-pc14:2.1.13": "masārakaṃ, bundikābaddhaṃ, kuḷīrapādakaṃ, āhaccapādakaṃ.",
  "pli-tv-bu-vb-pc14:2.1.14": "Bhisi nāma",
  "pli-tv-bu-vb-pc14:2.1.15": "pañca bhisiyo—",
  "pli-tv-bu-vb-pc14:2.1.16": "uṇṇabhisi, coḷabhisi, vākabhisi, tiṇabhisi, paṇṇabhisi.",
  "pli-tv-bu-vb-pc14:2.1.17": "Kocchaṃ nāma—",
  "pli-tv-bu-vb-pc14:2.1.18": "vākamayaṃ vā usīramayaṃ vā muñjamayaṃ vā pabbajamayaṃ vā anto saṃveṭhetvā baddhaṃ hoti.",
  "pli-tv-bu-vb-pc14:2.1.19": "Santharitvāti",
  "pli-tv-bu-vb-pc14:2.1.20": "sayaṃ santharitvā.",
  "pli-tv-bu-vb-pc14:2.1.21": "Santharāpetvāti",
  "pli-tv-bu-vb-pc14:2.1.22": "aññaṃ santharāpetvā.",
  "pli-tv-bu-vb-pc14:2.1.23": "Anupasampannaṃ santharāpeti, tassa palibodho.",
  "pli-tv-bu-vb-pc14:2.1.24": "Upasampannaṃ santharāpeti, santhārakassa palibodho.",
  "pli-tv-bu-vb-pc14:2.1.25": "Taṃ pakkamanto neva uddhareyyāti",
  "pli-tv-bu-vb-pc14:2.1.26": "na sayaṃ uddhareyya.",
  "pli-tv-bu-vb-pc14:2.1.27": "Na uddharāpeyyāti",
  "pli-tv-bu-vb-pc14:2.1.28": "na aññaṃ uddharāpeyya.",
  "pli-tv-bu-vb-pc14:2.1.29": "Anāpucchaṃ vā gaccheyyāti",
  "pli-tv-bu-vb-pc14:2.1.30": "bhikkhuṃ vā sāmaṇeraṃ vā ārāmikaṃ vā anāpucchā majjhimassa purisassa leḍḍupātaṃ atikkamantassa āpatti pācittiyassa.",
  "pli-tv-bu-vb-pc14:2.2.0a": "",
  "pli-tv-bu-vb-pc14:2.2.1": "Saṃghike saṃghikasaññī ajjhokāse santharitvā vā santharāpetvā vā taṃ pakkamanto neva uddhareyya na uddharāpeyya anāpucchaṃ vā gaccheyya, āpatti pācittiyassa.",
  "pli-tv-bu-vb-pc14:2.2.2": "Saṃghike vematiko … pe …",
  "pli-tv-bu-vb-pc14:2.2.3": "saṃghike puggalikasaññī ajjhokāse santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, āpatti pācittiyassa.",
  "pli-tv-bu-vb-pc14:2.2.4": "Cimilikaṃ vā uttarattharaṇaṃ vā bhūmattharaṇaṃ vā taṭṭikaṃ vā cammakhaṇḍaṃ vā pādapuñchaniṃ vā phalakapīṭhaṃ vā ajjhokāse santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, āpatti dukkaṭassa.",
  "pli-tv-bu-vb-pc14:2.2.5": "Puggalike saṃghikasaññī, āpatti dukkaṭassa.",
  "pli-tv-bu-vb-pc14:2.2.6": "Puggalike vematiko, āpatti dukkaṭassa.",
  "pli-tv-bu-vb-pc14:2.2.7": "Puggalike puggalikasaññī aññassa puggalike, āpatti dukkaṭassa.",
  "pli-tv-bu-vb-pc14:2.2.8": "Attano puggalike anāpatti.",
  "pli-tv-bu-vb-pc14:2.3.0a": "",
  "pli-tv-bu-vb-pc14:2.3.1": "Anāpatti—",
  "pli-tv-bu-vb-pc14:2.3.2": "uddharitvā gacchati,",
  "pli-tv-bu-vb-pc14:2.3.3": "uddharāpetvā gacchati,",
  "pli-tv-bu-vb-pc14:2.3.4": "āpucchaṃ gacchati,",
  "pli-tv-bu-vb-pc14:2.3.5": "otāpento gacchati,",
  "pli-tv-bu-vb-pc14:2.3.6": "kenaci palibuddhaṃ hoti,",
  "pli-tv-bu-vb-pc14:2.3.7": "āpadāsu,",
  "pli-tv-bu-vb-pc14:2.3.8": "ummattakassa,",
  "pli-tv-bu-vb-pc14:2.3.9": "ādikammikassāti.",
  "pli-tv-bu-vb-pc14:2.3.10": "Senāsanasikkhāpadaṃ niṭṭhitaṃ catutthaṃ."
}