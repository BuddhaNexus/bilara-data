{
  "pli-tv-bu-vb-pc89:0.1": "Theravāda Vinaya",
  "pli-tv-bu-vb-pc89:0.2": "Mahāvibhaṅga",
  "pli-tv-bu-vb-pc89:0.3": "Pācittiyakaṇḍa",
  "pli-tv-bu-vb-pc89:0.4": "Ratanavagga",
  "pli-tv-bu-vb-pc89:1.1.0": "89. Nisīdanasikkhāpada",
  "pli-tv-bu-vb-pc89:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc89:1.1.2": "Tena kho pana samayena bhagavatā bhikkhūnaṃ nisīdanaṃ anuññātaṃ hoti.",
  "pli-tv-bu-vb-pc89:1.1.3": "Chabbaggiyā bhikkhū—",
  "pli-tv-bu-vb-pc89:1.1.4": "“bhagavatā nisīdanaṃ anuññātan”ti appamāṇikāni nisīdanāni dhārenti.",
  "pli-tv-bu-vb-pc89:1.1.5": "Mañcassapi pīṭhassapi puratopi pacchatopi olambenti.",
  "pli-tv-bu-vb-pc89:1.1.6": "Ye te bhikkhū appicchā … pe …",
  "pli-tv-bu-vb-pc89:1.1.7": "te ujjhāyanti khiyyanti vipācenti—",
  "pli-tv-bu-vb-pc89:1.1.8": "“kathañhi nāma chabbaggiyā bhikkhū appamāṇikāni nisīdanāni dhāressantī”ti … pe …",
  "pli-tv-bu-vb-pc89:1.1.9": "“saccaṃ kira tumhe, bhikkhave, appamāṇikāni nisīdanāni dhārethā”ti?",
  "pli-tv-bu-vb-pc89:1.1.10": "“Saccaṃ, bhagavā”ti.",
  "pli-tv-bu-vb-pc89:1.1.11": "Vigarahi buddho bhagavā … pe …",
  "pli-tv-bu-vb-pc89:1.1.12": "kathañhi nāma tumhe, moghapurisā, appamāṇikāni nisīdanāni dhāressatha.",
  "pli-tv-bu-vb-pc89:1.1.13": "Netaṃ, moghapurisā, appasannānaṃ vā pasādāya … pe …",
  "pli-tv-bu-vb-pc89:1.1.14": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc89:1.1.15": "“Nisīdanaṃ pana bhikkhunā kārayamānena pamāṇikaṃ kāretabbaṃ.",
  "pli-tv-bu-vb-pc89:1.1.16": "Tatridaṃ pamāṇaṃ—dīghaso dve vidatthiyo, sugatavidatthiyā; tiriyaṃ diyaḍḍhaṃ.",
  "pli-tv-bu-vb-pc89:1.1.17": "Taṃ atikkāmayato chedanakaṃ pācittiyan”ti.",
  "pli-tv-bu-vb-pc89:1.1.18": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc89:2.1.1": "Tena kho pana samayena āyasmā udāyī mahākāyo hoti.",
  "pli-tv-bu-vb-pc89:2.1.2": "So bhagavato purato nisīdanaṃ paññapetvā samantato samañchamāno nisīdati.",
  "pli-tv-bu-vb-pc89:2.1.3": "Atha kho bhagavā āyasmantaṃ udāyiṃ etadavoca—",
  "pli-tv-bu-vb-pc89:2.1.4": "“kissa tvaṃ, udāyi, nisīdanaṃ samantato samañchasi;",
  "pli-tv-bu-vb-pc89:2.1.5": "seyyathāpi purāṇāsikoṭṭho”ti?",
  "pli-tv-bu-vb-pc89:2.1.6": "“Tathā hi pana, bhante, bhagavatā bhikkhūnaṃ atikhuddakaṃ nisīdanaṃ anuññātan”ti.",
  "pli-tv-bu-vb-pc89:2.1.7": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc89:2.1.8": "“anujānāmi, bhikkhave, nisīdanassa dasaṃ vidatthiṃ.",
  "pli-tv-bu-vb-pc89:2.1.9": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc89:2.1.10": "“Nisīdanaṃ pana bhikkhunā kārayamānena pamāṇikaṃ kāretabbaṃ.",
  "pli-tv-bu-vb-pc89:2.1.11": "Tatridaṃ pamāṇaṃ—dīghaso dve vidatthiyo, sugatavidatthiyā; tiriyaṃ diyaḍḍhaṃ. Dasā vidatthi.",
  "pli-tv-bu-vb-pc89:2.1.12": "Taṃ atikkāmayato chedanakaṃ pācittiyan”ti.",
  "pli-tv-bu-vb-pc89:3.1.1": "Nisīdanaṃ nāma",
  "pli-tv-bu-vb-pc89:3.1.2": "sadasaṃ vuccati.",
  "pli-tv-bu-vb-pc89:3.1.3": "Kārayamānenāti",
  "pli-tv-bu-vb-pc89:3.1.4": "karonto vā kārāpento vā pamāṇikaṃ kāretabbaṃ.",
  "pli-tv-bu-vb-pc89:3.1.5": "Tatridaṃ pamāṇaṃ—",
  "pli-tv-bu-vb-pc89:3.1.6": "dīghaso dve vidatthiyo, sugatavidatthiyā;",
  "pli-tv-bu-vb-pc89:3.1.7": "tiriyaṃ diyaḍḍhaṃ.",
  "pli-tv-bu-vb-pc89:3.1.8": "Dasā vidatthi.",
  "pli-tv-bu-vb-pc89:3.1.9": "Taṃ atikkāmetvā karoti vā kārāpeti vā, payoge dukkaṭaṃ.",
  "pli-tv-bu-vb-pc89:3.1.10": "Paṭilābhena chinditvā pācittiyaṃ desetabbaṃ.",
  "pli-tv-bu-vb-pc89:3.1.11": "Attanā vippakataṃ attanā pariyosāpeti, āpatti pācittiyassa.",
  "pli-tv-bu-vb-pc89:3.1.12": "Attanā vippakataṃ parehi pariyosāpeti, āpatti pācittiyassa.",
  "pli-tv-bu-vb-pc89:3.1.13": "Parehi vippakataṃ attanā pariyosāpeti, āpatti pācittiyassa.",
  "pli-tv-bu-vb-pc89:3.1.14": "Parehi vippakataṃ parehi pariyosāpeti, āpatti pācittiyassa.",
  "pli-tv-bu-vb-pc89:3.1.15": "Aññassatthāya karoti vā kārāpeti vā, āpatti dukkaṭassa.",
  "pli-tv-bu-vb-pc89:3.1.16": "Aññena kataṃ paṭilabhitvā paribhuñjati, āpatti dukkaṭassa.",
  "pli-tv-bu-vb-pc89:3.2.1": "Anāpatti—",
  "pli-tv-bu-vb-pc89:3.2.2": "pamāṇikaṃ karoti, ūnakaṃ karoti, aññena kataṃ pamāṇātikkantaṃ paṭilabhitvā chinditvā paribhuñjati, vitānaṃ vā bhūmattharaṇaṃ vā sāṇipākāraṃ vā bhisiṃ vā bibbohanaṃ vā karoti, ummattakassa, ādikammikassāti.",
  "pli-tv-bu-vb-pc89:3.2.3": "Nisīdanasikkhāpadaṃ niṭṭhitaṃ sattamaṃ."
}