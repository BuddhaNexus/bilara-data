{
  "pli-tv-bu-vb-pc34:0.1": "Theravāda Vinaya",
  "pli-tv-bu-vb-pc34:0.2": "Mahāvibhaṅga",
  "pli-tv-bu-vb-pc34:0.3": "Pācittiyakaṇḍa",
  "pli-tv-bu-vb-pc34:0.4": "Bhojanavagga",
  "pli-tv-bu-vb-pc34:0.5": "34. Kāṇamātusikkhāpada",
  "pli-tv-bu-vb-pc34:1.1.0a": "",
  "pli-tv-bu-vb-pc34:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc34:1.1.2": "Tena kho pana samayena kāṇamātā upāsikā saddhā hoti pasannā.",
  "pli-tv-bu-vb-pc34:1.1.3": "Kāṇā gāmake aññatarassa purisassa dinnā hoti.",
  "pli-tv-bu-vb-pc34:1.1.4": "Atha kho kāṇā mātugharaṃ agamāsi kenacideva karaṇīyena.",
  "pli-tv-bu-vb-pc34:1.1.5": "Atha kho kāṇāya sāmiko kāṇāya santike dūtaṃ pāhesi—",
  "pli-tv-bu-vb-pc34:1.1.6": "“āgacchatu kāṇā, icchāmi kāṇāya āgatan”ti.",
  "pli-tv-bu-vb-pc34:1.1.7": "Atha kho kāṇamātā upāsikā “kismiṃ viya rittahatthaṃ gantun”ti pūvaṃ paci.",
  "pli-tv-bu-vb-pc34:1.1.8": "Pakke pūve aññataro piṇḍacāriko bhikkhu kāṇamātāya upāsikāya nivesanaṃ pāvisi.",
  "pli-tv-bu-vb-pc34:1.1.9": "Atha kho kāṇamātā upāsikā tassa bhikkhuno pūvaṃ dāpesi.",
  "pli-tv-bu-vb-pc34:1.1.10": "So nikkhamitvā aññassa ācikkhi.",
  "pli-tv-bu-vb-pc34:1.1.11": "Tassapi pūvaṃ dāpesi.",
  "pli-tv-bu-vb-pc34:1.1.12": "So nikkhamitvā aññassa ācikkhi. Tassapi pūvaṃ dāpesi.",
  "pli-tv-bu-vb-pc34:1.1.13": "Yathāpaṭiyattaṃ pūvaṃ parikkhayaṃ agamāsi.",
  "pli-tv-bu-vb-pc34:1.1.14": "Dutiyampi kho kāṇāya sāmiko kāṇāya santike dūtaṃ pāhesi—",
  "pli-tv-bu-vb-pc34:1.1.15": "“āgacchatu kāṇā, icchāmi kāṇāya āgatan”ti.",
  "pli-tv-bu-vb-pc34:1.1.16": "Dutiyampi kho kāṇamātā upāsikā “kismiṃ viya rittahatthaṃ gantun”ti pūvaṃ paci.",
  "pli-tv-bu-vb-pc34:1.1.17": "Pakke pūve aññataro piṇḍacāriko bhikkhu kāṇamātāya upāsikāya nivesanaṃ pāvisi.",
  "pli-tv-bu-vb-pc34:1.1.18": "Atha kho kāṇamātā upāsikā tassa bhikkhuno pūvaṃ dāpesi.",
  "pli-tv-bu-vb-pc34:1.1.19": "So nikkhamitvā aññassa ācikkhi.",
  "pli-tv-bu-vb-pc34:1.1.20": "Tassapi pūvaṃ dāpesi.",
  "pli-tv-bu-vb-pc34:1.1.21": "So nikkhamitvā aññassa ācikkhi.",
  "pli-tv-bu-vb-pc34:1.1.22": "Tassapi pūvaṃ dāpesi.",
  "pli-tv-bu-vb-pc34:1.1.23": "Yathāpaṭiyattaṃ pūvaṃ parikkhayaṃ agamāsi.",
  "pli-tv-bu-vb-pc34:1.1.24": "Tatiyampi kho kāṇāya sāmiko kāṇāya santike dūtaṃ pāhesi—",
  "pli-tv-bu-vb-pc34:1.1.25": "“āgacchatu kāṇā, icchāmi kāṇāya āgataṃ.",
  "pli-tv-bu-vb-pc34:1.1.26": "Sace kāṇā nāgacchissati, ahaṃ aññaṃ pajāpatiṃ ānessāmī”ti.",
  "pli-tv-bu-vb-pc34:1.1.27": "Tatiyampi kho kāṇamātā upāsikā kismiṃ viya rittahatthaṃ gantunti pūvaṃ paci.",
  "pli-tv-bu-vb-pc34:1.1.28": "Pakke pūve aññataro piṇḍacāriko bhikkhu kāṇamātāya upāsikāya nivesanaṃ pāvisi.",
  "pli-tv-bu-vb-pc34:1.1.29": "Atha kho kāṇamātā upāsikā tassa bhikkhuno pūvaṃ dāpesi.",
  "pli-tv-bu-vb-pc34:1.1.30": "So nikkhamitvā aññassa ācikkhi.",
  "pli-tv-bu-vb-pc34:1.1.31": "Tassapi pūvaṃ dāpesi.",
  "pli-tv-bu-vb-pc34:1.1.32": "So nikkhamitvā aññassa ācikkhi.",
  "pli-tv-bu-vb-pc34:1.1.33": "Tassapi pūvaṃ dāpesi.",
  "pli-tv-bu-vb-pc34:1.1.34": "Yathāpaṭiyattaṃ pūvaṃ parikkhayaṃ agamāsi.",
  "pli-tv-bu-vb-pc34:1.1.35": "Atha kho kāṇāya sāmiko aññaṃ pajāpatiṃ ānesi.",
  "pli-tv-bu-vb-pc34:1.1.36": "Assosi kho kāṇā—“tena kira purisena aññā pajāpati ānītā”ti.",
  "pli-tv-bu-vb-pc34:1.1.37": "Sā rodantī aṭṭhāsi.",
  "pli-tv-bu-vb-pc34:1.1.38": "Atha kho bhagavā pubbaṇhasamayaṃ nivāsetvā pattacīvaramādāya yena kāṇamātāya upāsikāya nivesanaṃ tenupasaṅkami;",
  "pli-tv-bu-vb-pc34:1.1.39": "upasaṅkamitvā paññatte āsane nisīdi.",
  "pli-tv-bu-vb-pc34:1.1.40": "Atha kho kāṇamātā upāsikā yena bhagavā tenupasaṅkami;",
  "pli-tv-bu-vb-pc34:1.1.41": "upasaṅkamitvā bhagavantaṃ abhivādetvā ekamantaṃ nisīdi.",
  "pli-tv-bu-vb-pc34:1.1.42": "Ekamantaṃ nisinnaṃ kho kāṇamātaraṃ upāsikaṃ bhagavā etadavoca—“kissāyaṃ kāṇā rodatī”ti?",
  "pli-tv-bu-vb-pc34:1.1.43": "Atha kho kāṇamātā upāsikā bhagavato etamatthaṃ ārocesi.",
  "pli-tv-bu-vb-pc34:1.1.44": "Atha kho bhagavā kāṇamātaraṃ upāsikaṃ dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi.",
  "pli-tv-bu-vb-pc34:1.2.1": "Tena kho pana samayena aññataro sattho rājagahā paṭiyālokaṃ gantukāmo hoti.",
  "pli-tv-bu-vb-pc34:1.2.2": "Aññataro piṇḍacāriko bhikkhu taṃ satthaṃ piṇḍāya pāvisi.",
  "pli-tv-bu-vb-pc34:1.2.3": "Aññataro upāsako tassa bhikkhuno sattuṃ dāpesi.",
  "pli-tv-bu-vb-pc34:1.2.4": "So nikkhamitvā aññassa ācikkhi.",
  "pli-tv-bu-vb-pc34:1.2.5": "Tassapi sattuṃ dāpesi.",
  "pli-tv-bu-vb-pc34:1.2.6": "So nikkhamitvā aññassa ācikkhi. Tassapi sattuṃ dāpesi.",
  "pli-tv-bu-vb-pc34:1.2.7": "Yathāpaṭiyattaṃ pātheyyaṃ parikkhayaṃ agamāsi.",
  "pli-tv-bu-vb-pc34:1.2.8": "Atha kho so upāsako te manusse etadavoca—",
  "pli-tv-bu-vb-pc34:1.2.9": "“ajjaṇho, ayyā, āgametha, yathāpaṭiyattaṃ pātheyyaṃ ayyānaṃ dinnaṃ.",
  "pli-tv-bu-vb-pc34:1.2.10": "Pātheyyaṃ paṭiyādessāmī”ti.",
  "pli-tv-bu-vb-pc34:1.2.11": "“Nāyyo sakkā āgametuṃ, payāto sattho”ti agamaṃsu.",
  "pli-tv-bu-vb-pc34:1.2.12": "Atha kho tassa upāsakassa pātheyyaṃ paṭiyādetvā pacchā gacchantassa corā acchindiṃsu.",
  "pli-tv-bu-vb-pc34:1.2.13": "Manussā ujjhāyanti khiyyanti vipācenti—",
  "pli-tv-bu-vb-pc34:1.2.14": "“kathañhi nāma samaṇā sakyaputtiyā na mattaṃ jānitvā paṭiggahessanti.",
  "pli-tv-bu-vb-pc34:1.2.15": "Ayaṃ imesaṃ datvā pacchā gacchanto corehi acchinno”ti.",
  "pli-tv-bu-vb-pc34:1.2.16": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pc34:1.2.17": "Atha kho te bhikkhū bhagavato etamatthaṃ ārocesuṃ.",
  "pli-tv-bu-vb-pc34:1.2.18": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc34:1.2.19": "“tena hi, bhikkhave, bhikkhūnaṃ sikkhāpadaṃ paññapessāmi dasa atthavase paṭicca—",
  "pli-tv-bu-vb-pc34:1.2.20": "saṃghasuṭṭhutāya, saṃghaphāsutāya … pe … vinayānuggahāya.",
  "pli-tv-bu-vb-pc34:1.2.21": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc34:1.2.21a": "",
  "pli-tv-bu-vb-pc34:1.2.22": "“Bhikkhuṃ paneva kulaṃ upagataṃ pūvehi vā manthehi vā abhihaṭṭhuṃ pavāreyya, ākaṅkhamānena bhikkhunā dvattipattapūrā paṭiggahetabbā tato ce uttari paṭiggaṇheyya pācittiyaṃ.",
  "pli-tv-bu-vb-pc34:1.2.23": "Dvattipattapūre paṭiggahetvā tato nīharitvā bhikkhūhi saddhiṃ saṃvibhajitabbaṃ.",
  "pli-tv-bu-vb-pc34:1.2.24": "Ayaṃ tattha sāmīcī”ti.",
  "pli-tv-bu-vb-pc34:2.1.0a": "",
  "pli-tv-bu-vb-pc34:2.1.1": "Bhikkhuṃ paneva kulaṃ upagatanti",
  "pli-tv-bu-vb-pc34:2.1.2": "kulaṃ nāma cattāri kulāni—",
  "pli-tv-bu-vb-pc34:2.1.3": "khattiyakulaṃ, brāhmaṇakulaṃ, vessakulaṃ, suddakulaṃ.",
  "pli-tv-bu-vb-pc34:2.1.4": "Upagatanti",
  "pli-tv-bu-vb-pc34:2.1.5": "tattha gataṃ.",
  "pli-tv-bu-vb-pc34:2.1.6": "Pūvaṃ nāma",
  "pli-tv-bu-vb-pc34:2.1.7": "yaṃ kiñci paheṇakatthāya paṭiyattaṃ.",
  "pli-tv-bu-vb-pc34:2.1.8": "Manthaṃ nāma",
  "pli-tv-bu-vb-pc34:2.1.9": "yaṃ kiñci pātheyyatthāya paṭiyattaṃ.",
  "pli-tv-bu-vb-pc34:2.1.10": "Abhihaṭṭhuṃ pavāreyyāti",
  "pli-tv-bu-vb-pc34:2.1.11": "yāvatakaṃ icchasi tāvatakaṃ gaṇhāhīti.",
  "pli-tv-bu-vb-pc34:2.1.12": "Ākaṅkhamānenāti",
  "pli-tv-bu-vb-pc34:2.1.13": "icchamānena.",
  "pli-tv-bu-vb-pc34:2.1.14": "Dvattipattapūrā paṭiggahetabbāti",
  "pli-tv-bu-vb-pc34:2.1.15": "dvetayo pattapūrā paṭiggahetabbā.",
  "pli-tv-bu-vb-pc34:2.1.16": "Tato ce uttari paṭigaṇheyyāti",
  "pli-tv-bu-vb-pc34:2.1.17": "tatuttari paṭiggaṇhāti, āpatti pācittiyassa.",
  "pli-tv-bu-vb-pc34:2.1.18": "Dvattipattapūre paṭiggahetvā",
  "pli-tv-bu-vb-pc34:2.1.19": "tato nikkhamantena bhikkhuṃ passitvā ācikkhitabbaṃ—",
  "pli-tv-bu-vb-pc34:2.1.20": "“amutra mayā dvattipattapūrā paṭiggahitā, mā kho tattha paṭiggaṇhī”ti.",
  "pli-tv-bu-vb-pc34:2.1.21": "Sace passitvā na ācikkhati, āpatti dukkaṭassa.",
  "pli-tv-bu-vb-pc34:2.1.22": "Sace ācikkhite paṭiggaṇhāti, āpatti dukkaṭassa.",
  "pli-tv-bu-vb-pc34:2.1.23": "Tato nīharitvā bhikkhūhi saddhiṃ saṃvibhajitabbanti",
  "pli-tv-bu-vb-pc34:2.1.24": "paṭikkamanaṃ nīharitvā saṃvibhajitabbaṃ.",
  "pli-tv-bu-vb-pc34:2.1.25": "Ayaṃ tattha sāmīcīti",
  "pli-tv-bu-vb-pc34:2.1.26": "ayaṃ tattha anudhammatā.",
  "pli-tv-bu-vb-pc34:2.2.0a": "",
  "pli-tv-bu-vb-pc34:2.2.1": "Atirekadvattipattapūre atirekasaññī paṭiggaṇhāti, āpatti pācittiyassa.",
  "pli-tv-bu-vb-pc34:2.2.2": "Atirekadvattipattapūre vematiko paṭiggaṇhāti, āpatti pācittiyassa.",
  "pli-tv-bu-vb-pc34:2.2.3": "Atirekadvattipattapūre ūnakasaññī paṭiggaṇhāti, āpatti pācittiyassa.",
  "pli-tv-bu-vb-pc34:2.2.4": "Ūnakadvattipattapūre atirekasaññī, āpatti dukkaṭassa.",
  "pli-tv-bu-vb-pc34:2.2.5": "Ūnakadvattipattapūre vematiko, āpatti dukkaṭassa.",
  "pli-tv-bu-vb-pc34:2.2.6": "Ūnakadvattipattapūre ūnakasaññī, anāpatti.",
  "pli-tv-bu-vb-pc34:2.3.0a": "",
  "pli-tv-bu-vb-pc34:2.3.1": "Anāpatti—",
  "pli-tv-bu-vb-pc34:2.3.2": "dvattipattapūre paṭiggaṇhāti,",
  "pli-tv-bu-vb-pc34:2.3.3": "ūnakadvattipattapūre paṭiggaṇhāti,",
  "pli-tv-bu-vb-pc34:2.3.4": "na paheṇakatthāya na pātheyyatthāya paṭiyattaṃ denti,",
  "pli-tv-bu-vb-pc34:2.3.5": "paheṇakatthāya vā pātheyyatthāya vā paṭiyattasesakaṃ denti,",
  "pli-tv-bu-vb-pc34:2.3.6": "gamane paṭippassaddhe denti,",
  "pli-tv-bu-vb-pc34:2.3.7": "ñātakānaṃ pavāritānaṃ,",
  "pli-tv-bu-vb-pc34:2.3.8": "aññassatthāya,",
  "pli-tv-bu-vb-pc34:2.3.9": "attano,",
  "pli-tv-bu-vb-pc34:2.3.10": "dhanena,",
  "pli-tv-bu-vb-pc34:2.3.11": "ummattakassa,",
  "pli-tv-bu-vb-pc34:2.3.12": "ādikammikassāti.",
  "pli-tv-bu-vb-pc34:2.3.13": "Kāṇamātusikkhāpadaṃ niṭṭhitaṃ catutthaṃ."
}