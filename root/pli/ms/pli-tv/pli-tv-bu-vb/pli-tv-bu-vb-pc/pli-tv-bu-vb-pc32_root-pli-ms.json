{
  "pli-tv-bu-vb-pc32:0.1": "Theravāda Vinaya",
  "pli-tv-bu-vb-pc32:0.2": "Mahāvibhaṅga",
  "pli-tv-bu-vb-pc32:0.3": "Pācittiyakaṇḍa",
  "pli-tv-bu-vb-pc32:0.4": "Bhojanavagga",
  "pli-tv-bu-vb-pc32:0.5": "32. Gaṇabhojanasikkhāpada",
  "pli-tv-bu-vb-pc32:1.0a": "",
  "pli-tv-bu-vb-pc32:1.0b": "",
  "pli-tv-bu-vb-pc32:1.1": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-pc32:1.2": "Tena kho pana samayena devadatto parihīnalābhasakkāro sapariso kulesu viññāpetvā viññāpetvā bhuñjati.",
  "pli-tv-bu-vb-pc32:1.3": "Manussā ujjhāyanti khiyyanti vipācenti—",
  "pli-tv-bu-vb-pc32:1.4": "“kathañhi nāma samaṇā sakyaputtiyā kulesu viññāpetvā viññāpetvā bhuñjissanti.",
  "pli-tv-bu-vb-pc32:1.5": "Kassa sampannaṃ na manāpaṃ, kassa sāduṃ na ruccatī”ti.",
  "pli-tv-bu-vb-pc32:1.6": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pc32:1.7": "Ye te bhikkhū appicchā … pe …",
  "pli-tv-bu-vb-pc32:1.8": "te ujjhāyanti khiyyanti vipācenti—",
  "pli-tv-bu-vb-pc32:1.9": "“kathañhi nāma devadatto sapariso kulesu viññāpetvā viññāpetvā bhuñjissatī”ti … pe …",
  "pli-tv-bu-vb-pc32:1.10": "“saccaṃ kira tvaṃ, devadatta, sapariso kulesu viññāpetvā viññāpetvā bhuñjasī”ti?",
  "pli-tv-bu-vb-pc32:1.11": "“Saccaṃ, bhagavā”ti.",
  "pli-tv-bu-vb-pc32:1.12": "Vigarahi buddho bhagavā … pe …",
  "pli-tv-bu-vb-pc32:1.13": "kathañhi nāma tvaṃ, moghapurisa, sapariso kulesu viññāpetvā viññāpetvā bhuñjissasi.",
  "pli-tv-bu-vb-pc32:1.14": "Netaṃ, moghapurisa, appasannānaṃ vā pasādāya … pe …",
  "pli-tv-bu-vb-pc32:1.15": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc32:1.15a": "",
  "pli-tv-bu-vb-pc32:1.16": "“Gaṇabhojane pācittiyan”ti.",
  "pli-tv-bu-vb-pc32:1.17": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc32:2.0a": "",
  "pli-tv-bu-vb-pc32:2.1": "Tena kho pana samayena manussā gilāne bhikkhū bhattena nimantenti.",
  "pli-tv-bu-vb-pc32:2.2": "Bhikkhū kukkuccāyantā nādhivāsenti—“paṭikkhittaṃ bhagavatā gaṇabhojanan”ti.",
  "pli-tv-bu-vb-pc32:2.3": "Bhagavato etamatthaṃ ārocesuṃ.",
  "pli-tv-bu-vb-pc32:2.4": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc32:2.5": "“anujānāmi, bhikkhave, gilānena bhikkhunā gaṇabhojanaṃ bhuñjituṃ.",
  "pli-tv-bu-vb-pc32:2.6": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc32:2.6a": "",
  "pli-tv-bu-vb-pc32:2.7": "“Gaṇabhojane, aññatra samayā, pācittiyaṃ.",
  "pli-tv-bu-vb-pc32:2.8": "Tatthāyaṃ samayo.",
  "pli-tv-bu-vb-pc32:2.9": "Gilānasamayo—ayaṃ tattha samayo”ti.",
  "pli-tv-bu-vb-pc32:2.10": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc32:3.0a": "",
  "pli-tv-bu-vb-pc32:3.1": "Tena kho pana samayena manussā cīvaradānasamaye sacīvarabhattaṃ paṭiyādetvā bhikkhū nimantenti—",
  "pli-tv-bu-vb-pc32:3.2": "“bhojetvā cīvarena acchādessāmā”ti.",
  "pli-tv-bu-vb-pc32:3.3": "Bhikkhū kukkuccāyantā nādhivāsenti—“paṭikkhittaṃ bhagavatā gaṇabhojanan”ti.",
  "pli-tv-bu-vb-pc32:3.4": "Cīvaraṃ parittaṃ uppajjati.",
  "pli-tv-bu-vb-pc32:3.5": "Bhagavato etamatthaṃ ārocesuṃ … pe …",
  "pli-tv-bu-vb-pc32:3.6": "anujānāmi, bhikkhave, cīvaradānasamaye gaṇabhojanaṃ bhuñjituṃ.",
  "pli-tv-bu-vb-pc32:3.7": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc32:3.7a": "",
  "pli-tv-bu-vb-pc32:3.8": "“Gaṇabhojane, aññatra samayā, pācittiyaṃ.",
  "pli-tv-bu-vb-pc32:3.9": "Tatthāyaṃ samayo.",
  "pli-tv-bu-vb-pc32:3.10": "Gilānasamayo, cīvaradānasamayo—ayaṃ tattha samayo”ti.",
  "pli-tv-bu-vb-pc32:3.11": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc32:4.0a": "",
  "pli-tv-bu-vb-pc32:4.1": "Tena kho pana samayena manussā cīvarakārake bhikkhū bhattena nimantenti.",
  "pli-tv-bu-vb-pc32:4.2": "Bhikkhū kukkuccāyantā nādhivāsenti—“paṭikkhittaṃ bhagavatā gaṇabhojanan”ti.",
  "pli-tv-bu-vb-pc32:4.3": "Bhagavato etamatthaṃ ārocesuṃ … pe …",
  "pli-tv-bu-vb-pc32:4.4": "anujānāmi, bhikkhave, cīvarakārasamaye gaṇabhojanaṃ bhuñjituṃ.",
  "pli-tv-bu-vb-pc32:4.5": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc32:4.5a": "",
  "pli-tv-bu-vb-pc32:4.6": "“Gaṇabhojane, aññatra samayā, pācittiyaṃ.",
  "pli-tv-bu-vb-pc32:4.7": "Tatthāyaṃ samayo.",
  "pli-tv-bu-vb-pc32:4.8": "Gilānasamayo, cīvaradānasamayo, cīvarakārasamayo—ayaṃ tattha samayo”ti.",
  "pli-tv-bu-vb-pc32:4.9": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc32:5.0a": "",
  "pli-tv-bu-vb-pc32:5.1": "Tena kho pana samayena bhikkhū manussehi saddhiṃ addhānaṃ gacchanti.",
  "pli-tv-bu-vb-pc32:5.2": "Atha kho te bhikkhū te manusse etadavocuṃ—",
  "pli-tv-bu-vb-pc32:5.3": "“muhuttaṃ, āvuso, āgametha; piṇḍāya carissāmā”ti.",
  "pli-tv-bu-vb-pc32:5.4": "Te evamāhaṃsu—",
  "pli-tv-bu-vb-pc32:5.5": "“idheva, bhante, bhuñjathā”ti.",
  "pli-tv-bu-vb-pc32:5.6": "Bhikkhū kukkuccāyantā na paṭiggaṇhanti—“paṭikkhittaṃ bhagavatā gaṇabhojanan”ti.",
  "pli-tv-bu-vb-pc32:5.7": "Bhagavato etamatthaṃ ārocesuṃ … pe …",
  "pli-tv-bu-vb-pc32:5.8": "anujānāmi, bhikkhave, addhānagamanasamaye gaṇabhojanaṃ bhuñjituṃ.",
  "pli-tv-bu-vb-pc32:5.9": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc32:5.9a": "",
  "pli-tv-bu-vb-pc32:5.10": "“Gaṇabhojane, aññatra samayā, pācittiyaṃ.",
  "pli-tv-bu-vb-pc32:5.11": "Tatthāyaṃ samayo.",
  "pli-tv-bu-vb-pc32:5.12": "Gilānasamayo, cīvaradānasamayo, cīvarakārasamayo, addhānagamanasamayo—ayaṃ tattha samayo”ti.",
  "pli-tv-bu-vb-pc32:5.13": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc32:6.0a": "",
  "pli-tv-bu-vb-pc32:6.1": "Tena kho pana samayena bhikkhū manussehi saddhiṃ nāvāya gacchanti.",
  "pli-tv-bu-vb-pc32:6.2": "Atha kho te bhikkhū te manusse etadavocuṃ—",
  "pli-tv-bu-vb-pc32:6.3": "“muhuttaṃ, āvuso, tīraṃ upanetha; piṇḍāya carissāmā”ti.",
  "pli-tv-bu-vb-pc32:6.4": "Te evamāhaṃsu—",
  "pli-tv-bu-vb-pc32:6.5": "“idheva, bhante, bhuñjathā”ti.",
  "pli-tv-bu-vb-pc32:6.6": "Bhikkhū kukkuccāyantā na paṭiggaṇhanti—“paṭikkhittaṃ bhagavatā gaṇabhojanan”ti.",
  "pli-tv-bu-vb-pc32:6.7": "Bhagavato etamatthaṃ ārocesuṃ … pe …",
  "pli-tv-bu-vb-pc32:6.8": "anujānāmi, bhikkhave, nāvābhiruhanasamaye gaṇabhojanaṃ bhuñjituṃ.",
  "pli-tv-bu-vb-pc32:6.9": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc32:6.9a": "",
  "pli-tv-bu-vb-pc32:6.10": "“Gaṇabhojane, aññatra samayā, pācittiyaṃ.",
  "pli-tv-bu-vb-pc32:6.11": "Tatthāyaṃ samayo.",
  "pli-tv-bu-vb-pc32:6.12": "Gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo—ayaṃ tattha samayo”ti.",
  "pli-tv-bu-vb-pc32:6.13": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc32:7.0a": "",
  "pli-tv-bu-vb-pc32:7.1": "Tena kho pana samayena disāsu vassaṃvuṭṭhā bhikkhū rājagahaṃ āgacchanti bhagavantaṃ dassanāya.",
  "pli-tv-bu-vb-pc32:7.2": "Manussā nānāverajjake bhikkhū passitvā bhattena nimantenti.",
  "pli-tv-bu-vb-pc32:7.3": "Bhikkhū kukkuccāyantā nādhivāsenti—“paṭikkhittaṃ bhagavatā gaṇabhojanan”ti.",
  "pli-tv-bu-vb-pc32:7.4": "Bhagavato etamatthaṃ ārocesuṃ … pe …",
  "pli-tv-bu-vb-pc32:7.5": "anujānāmi, bhikkhave, mahāsamaye gaṇabhojanaṃ bhuñjituṃ.",
  "pli-tv-bu-vb-pc32:7.6": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc32:7.6a": "",
  "pli-tv-bu-vb-pc32:7.7": "“Gaṇabhojane, aññatra samayā, pācittiyaṃ.",
  "pli-tv-bu-vb-pc32:7.8": "Tatthāyaṃ samayo.",
  "pli-tv-bu-vb-pc32:7.9": "Gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo, mahāsamayo—ayaṃ tattha samayo”ti.",
  "pli-tv-bu-vb-pc32:7.10": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc32:8.0a": "",
  "pli-tv-bu-vb-pc32:8.1": "Tena kho pana samayena rañño māgadhassa seniyassa bimbisārassa ñātisālohito ājīvakesu pabbajito hoti.",
  "pli-tv-bu-vb-pc32:8.2": "Atha kho so ājīvako yena rājā māgadho seniyo bimbisāro tenupasaṅkami;",
  "pli-tv-bu-vb-pc32:8.3": "upasaṅkamitvā rājānaṃ māgadhaṃ seniyaṃ bimbisāraṃ etadavoca—",
  "pli-tv-bu-vb-pc32:8.4": "“icchāmahaṃ, mahārāja, sabbapāsaṇḍikabhattaṃ kātun”ti.",
  "pli-tv-bu-vb-pc32:8.5": "“Sace tvaṃ, bhante, buddhappamukhaṃ bhikkhusaṃghaṃ paṭhamaṃ bhojeyyāsi”.",
  "pli-tv-bu-vb-pc32:8.6": "“Evaṃ kareyyāmī”ti.",
  "pli-tv-bu-vb-pc32:8.7": "Atha kho so ājīvako bhikkhūnaṃ santike dūtaṃ pāhesi—",
  "pli-tv-bu-vb-pc32:8.8": "“adhivāsentu me bhikkhū svātanāya bhattan”ti.",
  "pli-tv-bu-vb-pc32:8.9": "Bhikkhū kukkuccāyantā nādhivāsenti—“paṭikkhittaṃ bhagavatā gaṇabhojanan”ti.",
  "pli-tv-bu-vb-pc32:8.10": "Atha kho so ājīvako yena bhagavā tenupasaṅkami;",
  "pli-tv-bu-vb-pc32:8.11": "upasaṅkamitvā bhagavatā saddhiṃ sammodi, sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi.",
  "pli-tv-bu-vb-pc32:8.12": "Ekamantaṃ ṭhito kho so ājīvako bhagavantaṃ etadavoca—",
  "pli-tv-bu-vb-pc32:8.13": "“bhavampi gotamo pabbajito, ahampi pabbajito;",
  "pli-tv-bu-vb-pc32:8.14": "arahati pabbajito pabbajitassa piṇḍaṃ paṭiggahetuṃ.",
  "pli-tv-bu-vb-pc32:8.15": "Adhivāsetu me bhavaṃ gotamo svātanāya bhattaṃ saddhiṃ bhikkhusaṃghenā”ti.",
  "pli-tv-bu-vb-pc32:8.16": "Adhivāsesi bhagavā tuṇhībhāvena.",
  "pli-tv-bu-vb-pc32:8.17": "Atha kho so ājīvako bhagavato adhivāsanaṃ viditvā pakkāmi.",
  "pli-tv-bu-vb-pc32:8.18": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc32:8.19": "“anujānāmi, bhikkhave, samaṇabhattasamaye gaṇabhojanaṃ bhuñjituṃ.",
  "pli-tv-bu-vb-pc32:8.20": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc32:8.20a": "",
  "pli-tv-bu-vb-pc32:8.21": "Gaṇabhojane, aññatra samayā, pācittiyaṃ.",
  "pli-tv-bu-vb-pc32:8.22": "Tatthāyaṃ samayo.",
  "pli-tv-bu-vb-pc32:8.23": "Gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo, mahāsamayo, samaṇabhattasamayo—ayaṃ tattha samayo”ti.",
  "pli-tv-bu-vb-pc32:9.1.0a": "",
  "pli-tv-bu-vb-pc32:9.1.1": "Gaṇabhojanaṃ nāma",
  "pli-tv-bu-vb-pc32:9.1.2": "yattha cattāro bhikkhū pañcannaṃ bhojanānaṃ aññatarena bhojanena nimantitā bhuñjanti.",
  "pli-tv-bu-vb-pc32:9.1.3": "Etaṃ gaṇabhojanaṃ nāma.",
  "pli-tv-bu-vb-pc32:9.1.4": "Aññatra samayāti",
  "pli-tv-bu-vb-pc32:9.1.5": "ṭhapetvā samayaṃ.",
  "pli-tv-bu-vb-pc32:9.1.6": "Gilānasamayo nāma",
  "pli-tv-bu-vb-pc32:9.1.7": "antamaso pādāpi phalitā honti.",
  "pli-tv-bu-vb-pc32:9.1.8": "“Gilānasamayo”ti bhuñjitabbaṃ.",
  "pli-tv-bu-vb-pc32:9.1.9": "Cīvaradānasamayo nāma",
  "pli-tv-bu-vb-pc32:9.1.10": "anatthate kathine vassānassa pacchimo māso, atthate kathine pañcamāsā. “Cīvaradānasamayo”ti bhuñjitabbaṃ.",
  "pli-tv-bu-vb-pc32:9.1.11": "Cīvarakārasamayo nāma",
  "pli-tv-bu-vb-pc32:9.1.12": "cīvare kayiramāne.",
  "pli-tv-bu-vb-pc32:9.1.13": "“Cīvarakārasamayo”ti bhuñjitabbaṃ.",
  "pli-tv-bu-vb-pc32:9.1.14": "Addhānagamanasamayo nāma",
  "pli-tv-bu-vb-pc32:9.1.15": "“addhayojanaṃ gacchissāmī”ti bhuñjitabbaṃ, gacchantena bhuñjitabbaṃ, gatena bhuñjitabbaṃ.",
  "pli-tv-bu-vb-pc32:9.1.16": "Nāvābhiruhanasamayo nāma",
  "pli-tv-bu-vb-pc32:9.1.17": "“nāvaṃ abhiruhissāmī”ti bhuñjitabbaṃ, āruḷhena bhuñjitabbaṃ, oruḷhena bhuñjitabbaṃ.",
  "pli-tv-bu-vb-pc32:9.1.18": "Mahāsamayo nāma",
  "pli-tv-bu-vb-pc32:9.1.19": "yattha dve tayo bhikkhū piṇḍāya caritvā yāpenti, catutthe āgate na yāpenti.",
  "pli-tv-bu-vb-pc32:9.1.20": "“Mahāsamayo”ti bhuñjitabbaṃ.",
  "pli-tv-bu-vb-pc32:9.1.21": "Samaṇabhattasamayo nāma",
  "pli-tv-bu-vb-pc32:9.1.22": "yo koci paribbājakasamāpanno bhattaṃ karoti.",
  "pli-tv-bu-vb-pc32:9.1.23": "“Samaṇabhattasamayo”ti bhuñjitabbaṃ.",
  "pli-tv-bu-vb-pc32:9.1.24": "“Aññatra samayā bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pc32:9.1.25": "Ajjhohāre ajjhohāre āpatti pācittiyassa.",
  "pli-tv-bu-vb-pc32:9.2.0a": "",
  "pli-tv-bu-vb-pc32:9.2.1": "Gaṇabhojane gaṇabhojanasaññī, aññatra samayā, bhuñjati, āpatti pācittiyassa.",
  "pli-tv-bu-vb-pc32:9.2.2": "Gaṇabhojane vematiko, aññatra samayā, bhuñjati, āpatti pācittiyassa.",
  "pli-tv-bu-vb-pc32:9.2.3": "Gaṇabhojane nagaṇabhojanasaññī, aññatra samayā, bhuñjati, āpatti pācittiyassa.",
  "pli-tv-bu-vb-pc32:9.2.4": "Nagaṇabhojane gaṇabhojanasaññī, āpatti dukkaṭassa.",
  "pli-tv-bu-vb-pc32:9.2.5": "Nagaṇabhojane vematiko, āpatti dukkaṭassa.",
  "pli-tv-bu-vb-pc32:9.2.6": "Nagaṇabhojane nagaṇabhojanasaññī, anāpatti.",
  "pli-tv-bu-vb-pc32:9.3.0a": "",
  "pli-tv-bu-vb-pc32:9.3.1": "Anāpatti—",
  "pli-tv-bu-vb-pc32:9.3.2": "samaye,",
  "pli-tv-bu-vb-pc32:9.3.3": "dve tayo ekato bhuñjanti,",
  "pli-tv-bu-vb-pc32:9.3.4": "piṇḍāya caritvā ekato sannipatitvā bhuñjanti,",
  "pli-tv-bu-vb-pc32:9.3.5": "salākabhattaṃ,",
  "pli-tv-bu-vb-pc32:9.3.6": "niccabhattaṃ,",
  "pli-tv-bu-vb-pc32:9.3.7": "pakkhikaṃ,",
  "pli-tv-bu-vb-pc32:9.3.8": "uposathikaṃ,",
  "pli-tv-bu-vb-pc32:9.3.9": "pāṭipadikaṃ,",
  "pli-tv-bu-vb-pc32:9.3.10": "pañca bhojanāni ṭhapetvā sabbattha anāpatti,",
  "pli-tv-bu-vb-pc32:9.3.11": "ummattakassa,",
  "pli-tv-bu-vb-pc32:9.3.12": "ādikammikassāti.",
  "pli-tv-bu-vb-pc32:9.3.13": "Gaṇabhojanasikkhāpadaṃ niṭṭhitaṃ dutiyaṃ."
}