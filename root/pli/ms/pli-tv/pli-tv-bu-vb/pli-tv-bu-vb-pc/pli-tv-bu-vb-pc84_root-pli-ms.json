{
  "pli-tv-bu-vb-pc84:0.1": "Theravāda Vinaya",
  "pli-tv-bu-vb-pc84:0.2": "Mahāvibhaṅga",
  "pli-tv-bu-vb-pc84:0.3": "Pācittiyakaṇḍa",
  "pli-tv-bu-vb-pc84:0.4": "Ratanavagga",
  "pli-tv-bu-vb-pc84:1.1.0": "84. Ratanasikkhāpada",
  "pli-tv-bu-vb-pc84:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc84:1.1.2": "Tena kho pana samayena aññataro bhikkhu aciravatiyā nadiyā nahāyati.",
  "pli-tv-bu-vb-pc84:1.1.3": "Aññataropi brāhmaṇo pañcasatānaṃ thavikaṃ thale nikkhipitvā aciravatiyā nadiyā nahāyanto vissaritvā agamāsi.",
  "pli-tv-bu-vb-pc84:1.1.4": "Atha kho so bhikkhu—",
  "pli-tv-bu-vb-pc84:1.1.5": "“tassāyaṃ brāhmaṇassa thavikā, mā idha nassī”ti aggahesi.",
  "pli-tv-bu-vb-pc84:1.1.6": "Atha kho so brāhmaṇo saritvā turito ādhāvitvā taṃ bhikkhuṃ etadavoca—",
  "pli-tv-bu-vb-pc84:1.1.7": "“api me, bho, thavikaṃ passeyyāsī”ti?",
  "pli-tv-bu-vb-pc84:1.1.8": "“Handa, brāhmaṇā”ti adāsi.",
  "pli-tv-bu-vb-pc84:1.1.9": "Atha kho tassa brāhmaṇassa etadahosi—",
  "pli-tv-bu-vb-pc84:1.1.10": "“kena nu kho ahaṃ upāyena imassa bhikkhuno puṇṇapattaṃ na dadeyyan”ti.",
  "pli-tv-bu-vb-pc84:1.1.11": "“Na me, bho, pañcasatāni, sahassaṃ me”ti palibundhetvā muñci.",
  "pli-tv-bu-vb-pc84:1.1.12": "Atha kho so bhikkhu ārāmaṃ gantvā bhikkhūnaṃ etamatthaṃ ārocesi.",
  "pli-tv-bu-vb-pc84:1.1.13": "Ye te bhikkhū appicchā … pe …",
  "pli-tv-bu-vb-pc84:1.1.14": "te ujjhāyanti khiyyanti vipācenti—",
  "pli-tv-bu-vb-pc84:1.1.15": "“kathañhi nāma bhikkhu ratanaṃ uggahessatī”ti … pe …",
  "pli-tv-bu-vb-pc84:1.1.16": "“saccaṃ kira tvaṃ, bhikkhu, ratanaṃ uggahesī”ti?",
  "pli-tv-bu-vb-pc84:1.1.17": "“Saccaṃ, bhagavā”ti.",
  "pli-tv-bu-vb-pc84:1.1.18": "Vigarahi buddho bhagavā … pe …",
  "pli-tv-bu-vb-pc84:1.1.19": "kathañhi nāma tvaṃ, moghapurisa, ratanaṃ uggahessasi.",
  "pli-tv-bu-vb-pc84:1.1.20": "Netaṃ, moghapurisa, appasannānaṃ vā pasādāya … pe …",
  "pli-tv-bu-vb-pc84:1.1.21": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc84:1.1.22": "“Yo pana bhikkhu ratanaṃ vā ratanasammataṃ vā uggaṇheyya vā uggaṇhāpeyya vā, pācittiyan”ti.",
  "pli-tv-bu-vb-pc84:1.1.23": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc84:2.1.1": "Tena kho pana samayena sāvatthiyā ussavo hoti.",
  "pli-tv-bu-vb-pc84:2.1.2": "Manussā alaṅkatappaṭiyattā uyyānaṃ gacchanti.",
  "pli-tv-bu-vb-pc84:2.1.3": "Visākhāpi migāramātā alaṅkatappaṭiyattā “uyyānaṃ gamissāmī”ti gāmato nikkhamitvā—",
  "pli-tv-bu-vb-pc84:2.1.4": "“kyāhaṃ karissāmi uyyānaṃ gantvā, yannūnāhaṃ bhagavantaṃ payirupāseyyan”ti ābharaṇaṃ omuñcitvā uttarāsaṅgena bhaṇḍikaṃ bandhitvā dāsiyā adāsi—",
  "pli-tv-bu-vb-pc84:2.1.5": "“handa, je, imaṃ bhaṇḍikaṃ gaṇhāhī”ti.",
  "pli-tv-bu-vb-pc84:2.1.6": "Atha kho visākhā migāramātā yena bhagavā tenupasaṅkami;",
  "pli-tv-bu-vb-pc84:2.1.7": "upasaṅkamitvā bhagavantaṃ abhivādetvā ekamantaṃ nisīdi.",
  "pli-tv-bu-vb-pc84:2.1.8": "Ekamantaṃ nisinnaṃ kho visākhaṃ migāramātaraṃ bhagavā dhammiyā kathāya sandassesi samādapesi samuttejesi sampahaṃsesi.",
  "pli-tv-bu-vb-pc84:2.1.9": "Atha kho visākhā migāramātā bhagavatā dhammiyā kathāya sandassitā samādapitā samuttejitā sampahaṃsitā uṭṭhāyāsanā bhagavantaṃ abhivādetvā padakkhiṇaṃ katvā pakkāmi.",
  "pli-tv-bu-vb-pc84:2.1.10": "Atha kho sā dāsī taṃ bhaṇḍikaṃ vissaritvā agamāsi.",
  "pli-tv-bu-vb-pc84:2.1.11": "Bhikkhū passitvā bhagavato etamatthaṃ ārocesuṃ.",
  "pli-tv-bu-vb-pc84:2.1.12": "“Tena hi, bhikkhave, uggahetvā nikkhipathā”ti.",
  "pli-tv-bu-vb-pc84:2.1.13": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc84:2.1.14": "“anujānāmi, bhikkhave, ratanaṃ vā ratanasammataṃ vā ajjhārāme uggahetvā vā uggahāpetvā vā nikkhipituṃ—",
  "pli-tv-bu-vb-pc84:2.1.15": "‘yassa bhavissati so harissatī’ti.",
  "pli-tv-bu-vb-pc84:2.1.16": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc84:2.1.17": "“Yo pana bhikkhu ratanaṃ vā ratanasammataṃ vā, aññatra ajjhārāmā, uggaṇheyya vā uggaṇhāpeyya vā, pācittiyan”ti.",
  "pli-tv-bu-vb-pc84:2.1.18": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc84:3.1.1": "Tena kho pana samayena kāsīsu janapade anāthapiṇḍikassa gahapatissa kammantagāmo hoti.",
  "pli-tv-bu-vb-pc84:3.1.2": "Tena ca gahapatinā antevāsī āṇatto hoti—",
  "pli-tv-bu-vb-pc84:3.1.3": "“sace bhadantā āgacchanti, bhattaṃ kareyyāsī”ti.",
  "pli-tv-bu-vb-pc84:3.1.4": "Tena kho pana samayena sambahulā bhikkhū kāsīsu janapade cārikaṃ caramānā yena anāthapiṇḍikassa gahapatissa kammantagāmo tenupasaṅkamiṃsu.",
  "pli-tv-bu-vb-pc84:3.1.5": "Addasā kho so puriso te bhikkhū dūratova āgacchante.",
  "pli-tv-bu-vb-pc84:3.1.6": "Disvāna yena te bhikkhū tenupasaṅkami;",
  "pli-tv-bu-vb-pc84:3.1.7": "upasaṅkamitvā te bhikkhū abhivādetvā etadavoca—",
  "pli-tv-bu-vb-pc84:3.1.8": "“adhivāsentu, bhante, ayyā svātanāya gahapatino bhattan”ti.",
  "pli-tv-bu-vb-pc84:3.1.9": "Adhivāsesuṃ kho te bhikkhū tuṇhībhāvena.",
  "pli-tv-bu-vb-pc84:3.1.10": "Atha kho so puriso tassā rattiyā accayena paṇītaṃ khādanīyaṃ bhojanīyaṃ paṭiyādāpetvā kālaṃ ārocāpetvā aṅgulimuddikaṃ omuñcitvā te bhikkhū bhattena parivisitvā—",
  "pli-tv-bu-vb-pc84:3.1.11": "“ayyā bhuñjitvā gacchantu, ahampi kammantaṃ gamissāmī”ti aṅgulimuddikaṃ vissaritvā agamāsi.",
  "pli-tv-bu-vb-pc84:3.1.12": "Bhikkhū passitvā—",
  "pli-tv-bu-vb-pc84:3.1.13": "“sace mayaṃ gamissāma nassissatāyaṃ aṅgulimuddikā”ti tattheva acchiṃsu.",
  "pli-tv-bu-vb-pc84:3.1.14": "Atha kho so puriso kammantā āgacchanto te bhikkhū passitvā etadavoca—",
  "pli-tv-bu-vb-pc84:3.1.15": "“kissa, bhante, ayyā idheva acchantī”ti?",
  "pli-tv-bu-vb-pc84:3.1.16": "Atha kho te bhikkhū tassa purisassa etamatthaṃ ārocetvā sāvatthiṃ gantvā bhikkhūnaṃ etamatthaṃ ārocesuṃ.",
  "pli-tv-bu-vb-pc84:3.1.17": "Bhikkhū bhagavato etamatthaṃ ārocesuṃ.",
  "pli-tv-bu-vb-pc84:3.1.18": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc84:3.1.19": "“anujānāmi, bhikkhave, ratanaṃ vā ratanasammataṃ vā ajjhārāme vā ajjhāvasathe vā uggahetvā vā uggahāpetvā vā nikkhipituṃ—",
  "pli-tv-bu-vb-pc84:3.1.20": "‘yassa bhavissati so harissatī’ti.",
  "pli-tv-bu-vb-pc84:3.1.21": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc84:3.1.22": "“Yo pana bhikkhu ratanaṃ vā ratanasammataṃ vā, aññatra ajjhārāmā vā ajjhāvasathā vā, uggaṇheyya vā uggaṇhāpeyya vā, pācittiyaṃ.",
  "pli-tv-bu-vb-pc84:3.1.23": "Ratanaṃ vā pana bhikkhunā ratanasammataṃ vā ajjhārāme vā ajjhāvasathe vā uggahetvā vā uggahāpetvā vā nikkhipitabbaṃ—‘yassa bhavissati so harissatī’ti. Ayaṃ tattha sāmīcī”ti.",
  "pli-tv-bu-vb-pc84:4.1.1": "Yo panāti",
  "pli-tv-bu-vb-pc84:4.1.2": "yo yādiso … pe …",
  "pli-tv-bu-vb-pc84:4.1.3": "bhikkhūti",
  "pli-tv-bu-vb-pc84:4.1.4": "… pe …",
  "pli-tv-bu-vb-pc84:4.1.5": "ayaṃ imasmiṃ atthe adhippeto bhikkhūti.",
  "pli-tv-bu-vb-pc84:4.1.6": "Ratanaṃ nāma",
  "pli-tv-bu-vb-pc84:4.1.7": "muttā maṇi veḷuriyo saṅkho silā pavālaṃ rajataṃ jātarūpaṃ lohitaṅko masāragallaṃ.",
  "pli-tv-bu-vb-pc84:4.1.8": "Ratanasammataṃ nāma",
  "pli-tv-bu-vb-pc84:4.1.9": "yaṃ manussānaṃ upabhogaparibhogaṃ, etaṃ ratanasammataṃ nāma.",
  "pli-tv-bu-vb-pc84:4.1.10": "Aññatra ajjhārāmā vā ajjhāvasathā vāti",
  "pli-tv-bu-vb-pc84:4.1.11": "ṭhapetvā ajjhārāmaṃ ajjhāvasathaṃ.",
  "pli-tv-bu-vb-pc84:4.1.12": "Ajjhārāmo nāma",
  "pli-tv-bu-vb-pc84:4.1.13": "parikkhittassa ārāmassa anto ārāmo, aparikkhittassa upacāro.",
  "pli-tv-bu-vb-pc84:4.1.14": "Ajjhāvasatho nāma",
  "pli-tv-bu-vb-pc84:4.1.15": "parikkhittassa āvasathassa anto āvasatho, aparikkhittassa upacāro.",
  "pli-tv-bu-vb-pc84:4.1.16": "Uggaṇheyyāti",
  "pli-tv-bu-vb-pc84:4.1.17": "sayaṃ gaṇhāti, āpatti pācittiyassa.",
  "pli-tv-bu-vb-pc84:4.1.18": "Uggaṇhāpeyyāti",
  "pli-tv-bu-vb-pc84:4.1.19": "aññaṃ gāhāpeti, āpatti pācittiyassa.",
  "pli-tv-bu-vb-pc84:4.1.20": "Ratanaṃ vā pana bhikkhunā ratanasammataṃ vā ajjhārāme vā ajjhāvasathe vā uggahetvā vā uggahāpetvā vā nikkhipitabbanti",
  "pli-tv-bu-vb-pc84:4.1.21": "rūpena vā nimittena vā saññāṇaṃ katvā nikkhipitvā ācikkhitabbaṃ—",
  "pli-tv-bu-vb-pc84:4.1.22": "“yassa bhaṇḍaṃ naṭṭhaṃ so āgacchatū”ti.",
  "pli-tv-bu-vb-pc84:4.1.23": "Sace tattha āgacchati so vattabbo—",
  "pli-tv-bu-vb-pc84:4.1.24": "“āvuso, kīdisaṃ te bhaṇḍan”ti?",
  "pli-tv-bu-vb-pc84:4.1.25": "Sace rūpena vā nimittena vā sampādeti dātabbaṃ, no ce sampādeti “vicināhi, āvuso”ti vattabbo.",
  "pli-tv-bu-vb-pc84:4.1.26": "Tamhā āvāsā pakkamantena ye tattha honti bhikkhū patirūpā, tesaṃ hatthe nikkhipitvā pakkamitabbaṃ.",
  "pli-tv-bu-vb-pc84:4.1.27": "No ce honti bhikkhū patirūpā, ye tattha honti gahapatikā patirūpā, tesaṃ hatthe nikkhipitvā pakkamitabbaṃ.",
  "pli-tv-bu-vb-pc84:4.1.28": "Ayaṃ tattha sāmīcīti",
  "pli-tv-bu-vb-pc84:4.1.29": "ayaṃ tattha anudhammatā.",
  "pli-tv-bu-vb-pc84:4.2.1": "Anāpatti—",
  "pli-tv-bu-vb-pc84:4.2.2": "ratanaṃ vā ratanasammataṃ vā ajjhārāme vā ajjhāvasathe vā uggahetvā vā uggahāpetvā vā nikkhipati—",
  "pli-tv-bu-vb-pc84:4.2.3": "“yassa bhavissati so harissatī”ti, ratanasammataṃ vissāsaṃ gaṇhāti, tāvakālikaṃ gaṇhāti, paṃsukūlasaññissa, ummattakassa, ādikammikassāti.",
  "pli-tv-bu-vb-pc84:4.2.4": "Ratanasikkhāpadaṃ niṭṭhitaṃ dutiyaṃ."
}