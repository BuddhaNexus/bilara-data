{
  "pli-tv-bu-vb-pc23:0.1": "Theravāda Vinaya",
  "pli-tv-bu-vb-pc23:0.2": "Mahāvibhaṅga",
  "pli-tv-bu-vb-pc23:0.3": "Pācittiyakaṇḍa",
  "pli-tv-bu-vb-pc23:0.4": "Ovādavagga",
  "pli-tv-bu-vb-pc23:0.5": "23. Bhikkhunupassayasikkhāpada",
  "pli-tv-bu-vb-pc23:0.6": "",
  "pli-tv-bu-vb-pc23:1.0a": "",
  "pli-tv-bu-vb-pc23:1.1": "Tena samayena buddho bhagavā sakkesu viharati kapilavatthusmiṃ nigrodhārāme.",
  "pli-tv-bu-vb-pc23:1.2": "Tena kho pana samayena chabbaggiyā bhikkhū bhikkhunupassayaṃ upasaṅkamitvā chabbaggiyā bhikkhuniyo ovadanti.",
  "pli-tv-bu-vb-pc23:1.3": "Bhikkhuniyo chabbaggiyā bhikkhuniyo etadavocuṃ—",
  "pli-tv-bu-vb-pc23:1.4": "“ethāyye, ovādaṃ gamissāmā”ti.",
  "pli-tv-bu-vb-pc23:1.5": "“Yampi mayaṃ, ayye, gaccheyyāma ovādassa kāraṇā, ayyā chabbaggiyā idheva āgantvā amhe ovadantī”ti.",
  "pli-tv-bu-vb-pc23:1.6": "Bhikkhuniyo ujjhāyanti khiyyanti vipācenti—",
  "pli-tv-bu-vb-pc23:1.7": "“kathañhi nāma chabbaggiyā bhikkhū bhikkhunupassayaṃ upasaṅkamitvā bhikkhuniyo ovadissantī”ti.",
  "pli-tv-bu-vb-pc23:1.8": "Atha kho tā bhikkhuniyo bhikkhūnaṃ etamatthaṃ ārocesuṃ.",
  "pli-tv-bu-vb-pc23:1.9": "Ye te bhikkhū appicchā … pe …",
  "pli-tv-bu-vb-pc23:1.10": "te ujjhāyanti khiyyanti vipācenti—",
  "pli-tv-bu-vb-pc23:1.11": "“kathañhi nāma chabbaggiyā bhikkhū bhikkhunupassayaṃ upasaṅkamitvā bhikkhuniyo ovadissantī”ti … pe …",
  "pli-tv-bu-vb-pc23:1.12": "“saccaṃ kira tumhe, bhikkhave, bhikkhunupassayaṃ upasaṅkamitvā bhikkhuniyo ovadathā”ti?",
  "pli-tv-bu-vb-pc23:1.13": "“Saccaṃ, bhagavā”ti.",
  "pli-tv-bu-vb-pc23:1.14": "Vigarahi buddho bhagavā … pe …",
  "pli-tv-bu-vb-pc23:1.15": "kathañhi nāma tumhe, moghapurisā, bhikkhunupassayaṃ upasaṅkamitvā bhikkhuniyo ovadissatha.",
  "pli-tv-bu-vb-pc23:1.16": "Netaṃ, moghapurisā, appasannānaṃ vā pasādāya … pe …",
  "pli-tv-bu-vb-pc23:1.17": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc23:1.17a": "",
  "pli-tv-bu-vb-pc23:1.18": "“Yo pana bhikkhu bhikkhunupassayaṃ upasaṅkamitvā bhikkhuniyo ovadeyya, pācittiyan”ti.",
  "pli-tv-bu-vb-pc23:1.19": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc23:2.0a": "",
  "pli-tv-bu-vb-pc23:2.1": "Tena kho pana samayena mahāpajāpati gotamī gilānā hoti.",
  "pli-tv-bu-vb-pc23:2.2": "Therā bhikkhū yena mahāpajāpati gotamī tenupasaṅkamiṃsu;",
  "pli-tv-bu-vb-pc23:2.3": "upasaṅkamitvā mahāpajāpatiṃ gotamiṃ etadavocuṃ—“",
  "pli-tv-bu-vb-pc23:2.4": "kacci, gotami, khamanīyaṃ, kacci yāpanīyan”ti?",
  "pli-tv-bu-vb-pc23:2.5": "“Na me, ayyā, khamanīyaṃ na yāpanīyaṃ”.",
  "pli-tv-bu-vb-pc23:2.6": "“Iṅghayyā, dhammaṃ desethā”ti.",
  "pli-tv-bu-vb-pc23:2.7": "“Na, bhagini, kappati bhikkhunupassayaṃ upasaṅkamitvā bhikkhuniyo dhammaṃ desetun”ti kukkuccāyantā na desesuṃ.",
  "pli-tv-bu-vb-pc23:2.8": "Atha kho bhagavā pubbaṇhasamayaṃ nivāsetvā pattacīvaramādāya yena mahāpajāpati gotamī tenupasaṅkami;",
  "pli-tv-bu-vb-pc23:2.9": "upasaṅkamitvā paññatte āsane nisīdi.",
  "pli-tv-bu-vb-pc23:2.10": "Nisajja kho bhagavā mahāpajāpatiṃ gotamiṃ etadavoca—",
  "pli-tv-bu-vb-pc23:2.11": "“kacci, gotami, khamanīyaṃ, kacci yāpanīyan”ti?",
  "pli-tv-bu-vb-pc23:2.12": "“Pubbe me, bhante, therā bhikkhū āgantvā dhammaṃ desenti.",
  "pli-tv-bu-vb-pc23:2.13": "Tena me phāsu hoti.",
  "pli-tv-bu-vb-pc23:2.14": "Idāni pana—‘bhagavatā paṭikkhittan’ti, kukkuccāyantā na desenti.",
  "pli-tv-bu-vb-pc23:2.15": "Tena me na phāsu hotī”ti.",
  "pli-tv-bu-vb-pc23:2.16": "Atha kho bhagavā mahāpajāpatiṃ gotamiṃ dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi.",
  "pli-tv-bu-vb-pc23:2.17": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc23:2.18": "“anujānāmi, bhikkhave, bhikkhunupassayaṃ upasaṅkamitvā gilānaṃ bhikkhuniṃ ovadituṃ.",
  "pli-tv-bu-vb-pc23:2.19": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc23:2.19a": "",
  "pli-tv-bu-vb-pc23:2.20": "“Yo pana bhikkhu bhikkhunupassayaṃ upasaṅkamitvā bhikkhuniyo ovadeyya, aññatra samayā, pācittiyaṃ.",
  "pli-tv-bu-vb-pc23:2.21": "Tatthāyaṃ samayo. Gilānā hoti bhikkhunī—ayaṃ tattha samayo”ti.",
  "pli-tv-bu-vb-pc23:3.1.0a": "",
  "pli-tv-bu-vb-pc23:3.1.1": "Yo panāti",
  "pli-tv-bu-vb-pc23:3.1.2": "yo yādiso … pe …",
  "pli-tv-bu-vb-pc23:3.1.3": "bhikkhūti",
  "pli-tv-bu-vb-pc23:3.1.4": "… pe …",
  "pli-tv-bu-vb-pc23:3.1.5": "ayaṃ imasmiṃ atthe adhippeto bhikkhūti.",
  "pli-tv-bu-vb-pc23:3.1.6": "Bhikkhunupassayo nāma",
  "pli-tv-bu-vb-pc23:3.1.7": "yattha bhikkhuniyo ekarattampi vasanti.",
  "pli-tv-bu-vb-pc23:3.1.8": "Upasaṅkamitvāti",
  "pli-tv-bu-vb-pc23:3.1.9": "tattha gantvā.",
  "pli-tv-bu-vb-pc23:3.1.10": "Bhikkhunī nāma",
  "pli-tv-bu-vb-pc23:3.1.11": "ubhatosaṃghe upasampannā.",
  "pli-tv-bu-vb-pc23:3.1.12": "Ovadeyyāti",
  "pli-tv-bu-vb-pc23:3.1.13": "aṭṭhahi garudhammehi ovadati, āpatti pācittiyassa.",
  "pli-tv-bu-vb-pc23:3.1.14": "Aññatra samayāti",
  "pli-tv-bu-vb-pc23:3.1.15": "ṭhapetvā samayaṃ.",
  "pli-tv-bu-vb-pc23:3.1.16": "Gilānā nāma",
  "pli-tv-bu-vb-pc23:3.1.17": "bhikkhunī na sakkoti ovādāya vā saṃvāsāya vā gantuṃ.",
  "pli-tv-bu-vb-pc23:3.2.0a": "",
  "pli-tv-bu-vb-pc23:3.2.1": "Upasampannāya upasampannasaññī bhikkhunupassayaṃ upasaṅkamitvā aññatra samayā ovadati, āpatti pācittiyassa.",
  "pli-tv-bu-vb-pc23:3.2.2": "Upasampannāya vematiko bhikkhunupassayaṃ upasaṅkamitvā aññatra samayā ovadati, āpatti pācittiyassa.",
  "pli-tv-bu-vb-pc23:3.2.3": "Upasampannāya anupasampannasaññī bhikkhunupassayaṃ upasaṅkamitvā aññatra samayā ovadati, āpatti pācittiyassa.",
  "pli-tv-bu-vb-pc23:3.2.4": "Aññena dhammena ovadati, āpatti dukkaṭassa.",
  "pli-tv-bu-vb-pc23:3.2.5": "Ekatoupasampannāya ovadati, āpatti dukkaṭassa.",
  "pli-tv-bu-vb-pc23:3.2.6": "Anupasampannāya upasampannasaññī, āpatti dukkaṭassa.",
  "pli-tv-bu-vb-pc23:3.2.7": "Anupasampannāya vematiko, āpatti dukkaṭassa.",
  "pli-tv-bu-vb-pc23:3.2.8": "Anupasampannāya anupasampannasaññī, anāpatti.",
  "pli-tv-bu-vb-pc23:3.3.0a": "",
  "pli-tv-bu-vb-pc23:3.3.1": "Anāpatti—",
  "pli-tv-bu-vb-pc23:3.3.2": "samaye,",
  "pli-tv-bu-vb-pc23:3.3.3": "uddesaṃ dento,",
  "pli-tv-bu-vb-pc23:3.3.4": "paripucchaṃ dento,",
  "pli-tv-bu-vb-pc23:3.3.5": "“osārehi ayyā”ti vuccamāno osāreti,",
  "pli-tv-bu-vb-pc23:3.3.6": "pañhaṃ pucchati,",
  "pli-tv-bu-vb-pc23:3.3.7": "pañhaṃ puṭṭho katheti,",
  "pli-tv-bu-vb-pc23:3.3.8": "aññassatthāya bhaṇantaṃ bhikkhuniyo suṇanti,",
  "pli-tv-bu-vb-pc23:3.3.9": "sikkhamānāya,",
  "pli-tv-bu-vb-pc23:3.3.10": "sāmaṇeriyā,",
  "pli-tv-bu-vb-pc23:3.3.11": "ummattakassa,",
  "pli-tv-bu-vb-pc23:3.3.12": "ādikammikassāti.",
  "pli-tv-bu-vb-pc23:3.3.13": "Bhikkhunupassayasikkhāpadaṃ niṭṭhitaṃ tatiyaṃ."
}