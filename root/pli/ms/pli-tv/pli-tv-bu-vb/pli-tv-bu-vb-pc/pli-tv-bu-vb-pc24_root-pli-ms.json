{
  "pli-tv-bu-vb-pc24:0.1": "Theravāda Vinaya",
  "pli-tv-bu-vb-pc24:0.2": "Mahāvibhaṅga",
  "pli-tv-bu-vb-pc24:0.3": "Pācittiyakaṇḍa",
  "pli-tv-bu-vb-pc24:0.4": "Ovādavagga",
  "pli-tv-bu-vb-pc24:0.5": "24. Āmisasikkhāpada",
  "pli-tv-bu-vb-pc24:1.0a": "",
  "pli-tv-bu-vb-pc24:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc24:1.2": "Tena kho pana samayena therā bhikkhū bhikkhuniyo ovadantā lābhino honti cīvarapiṇḍapātasenāsanagilānappaccayabhesajjaparikkhārānaṃ.",
  "pli-tv-bu-vb-pc24:1.3": "Chabbaggiyā bhikkhū evaṃ vadanti—",
  "pli-tv-bu-vb-pc24:1.4": "“na bahukatā therā bhikkhū bhikkhuniyo ovadituṃ; āmisahetu therā bhikkhū bhikkhuniyo ovadantī”ti.",
  "pli-tv-bu-vb-pc24:1.5": "Ye te bhikkhū appicchā … pe …",
  "pli-tv-bu-vb-pc24:1.6": "te ujjhāyanti khiyyanti vipācenti—",
  "pli-tv-bu-vb-pc24:1.7": "“kathañhi nāma chabbaggiyā bhikkhū evaṃ vakkhanti—",
  "pli-tv-bu-vb-pc24:1.8": "‘na bahukatā therā bhikkhū bhikkhuniyo ovadituṃ; āmisahetu therā bhikkhū bhikkhuniyo ovadantī’”ti … pe …",
  "pli-tv-bu-vb-pc24:1.9": "“saccaṃ kira tumhe, bhikkhave, evaṃ vadetha—‘",
  "pli-tv-bu-vb-pc24:1.10": "na bahukatā therā bhikkhū bhikkhuniyo ovadituṃ; āmisahetu therā bhikkhū bhikkhuniyo ovadantī’”ti?",
  "pli-tv-bu-vb-pc24:1.11": "“Saccaṃ, bhagavā”ti.",
  "pli-tv-bu-vb-pc24:1.12": "Vigarahi buddho bhagavā … pe …",
  "pli-tv-bu-vb-pc24:1.13": "kathañhi nāma tumhe, moghapurisā, evaṃ vakkhatha—",
  "pli-tv-bu-vb-pc24:1.14": "‘na bahukatā therā bhikkhū bhikkhuniyo ovadituṃ; āmisahetu therā bhikkhū bhikkhuniyo ovadantī’ti.",
  "pli-tv-bu-vb-pc24:1.15": "Netaṃ, moghapurisā, appasannānaṃ vā pasādāya … pe …",
  "pli-tv-bu-vb-pc24:1.16": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc24:1.16a": "",
  "pli-tv-bu-vb-pc24:1.17": "“Yo pana bhikkhu evaṃ vadeyya—‘āmisahetu therā bhikkhū bhikkhuniyo ovandantī’ti, pācittiyan”ti.",
  "pli-tv-bu-vb-pc24:2.1.0a": "",
  "pli-tv-bu-vb-pc24:2.1.1": "Yo panāti",
  "pli-tv-bu-vb-pc24:2.1.2": "yo yādiso … pe …",
  "pli-tv-bu-vb-pc24:2.1.3": "bhikkhūti",
  "pli-tv-bu-vb-pc24:2.1.4": "… pe …",
  "pli-tv-bu-vb-pc24:2.1.5": "ayaṃ imasmiṃ atthe adhippeto bhikkhūti.",
  "pli-tv-bu-vb-pc24:2.1.6": "Āmisahetūti",
  "pli-tv-bu-vb-pc24:2.1.7": "cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu.",
  "pli-tv-bu-vb-pc24:2.1.8": "Evaṃ vadeyyāti",
  "pli-tv-bu-vb-pc24:2.1.9": "upasampannaṃ saṃghena sammataṃ bhikkhunovādakaṃ avaṇṇaṃ kattukāmo ayasaṃ kattukāmo maṅkukattukāmo evaṃ vadeti—",
  "pli-tv-bu-vb-pc24:2.1.10": "“cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu ovadatī”ti bhaṇati, āpatti pācittiyassa.",
  "pli-tv-bu-vb-pc24:2.2.0a": "",
  "pli-tv-bu-vb-pc24:2.2.1": "Dhammakamme dhammakammasaññī evaṃ vadeti, āpatti pācittiyassa.",
  "pli-tv-bu-vb-pc24:2.2.2": "Dhammakamme vematiko evaṃ vadeti, āpatti pācittiyassa.",
  "pli-tv-bu-vb-pc24:2.2.3": "Dhammakamme adhammakammasaññī evaṃ vadeti, āpatti pācittiyassa.",
  "pli-tv-bu-vb-pc24:2.2.4": "Upasampannaṃ saṃghena asammataṃ bhikkhunovādakaṃ avaṇṇaṃ kattukāmo ayasaṃ kattukāmo maṅkukattukāmo evaṃ vadeti—",
  "pli-tv-bu-vb-pc24:2.2.5": "“cīvarahetu … pe … pūjanahetu ovadatī”ti bhaṇati, āpatti dukkaṭassa.",
  "pli-tv-bu-vb-pc24:2.2.6": "Anupasampannaṃ saṃghena sammataṃ vā asammataṃ vā bhikkhunovādakaṃ avaṇṇaṃ kattukāmo ayasaṃ kattukāmo maṅkukattukāmo evaṃ vadeti—",
  "pli-tv-bu-vb-pc24:2.2.7": "“cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu ovadatī”ti bhaṇati, āpatti dukkaṭassa.",
  "pli-tv-bu-vb-pc24:2.2.8": "Adhammakamme dhammakammasaññī, āpatti dukkaṭassa.",
  "pli-tv-bu-vb-pc24:2.2.9": "Adhammakamme vematiko, āpatti dukkaṭassa.",
  "pli-tv-bu-vb-pc24:2.2.10": "Adhammakamme adhammakammasaññī, āpatti dukkaṭassa.",
  "pli-tv-bu-vb-pc24:2.3.0a": "",
  "pli-tv-bu-vb-pc24:2.3.1": "Anāpatti—",
  "pli-tv-bu-vb-pc24:2.3.2": "pakatiyā cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu ovadantaṃ bhaṇati, ummattakassa, ādikammikassāti.",
  "pli-tv-bu-vb-pc24:2.3.3": "ummattakassa,",
  "pli-tv-bu-vb-pc24:2.3.4": "ādikammikassāti.",
  "pli-tv-bu-vb-pc24:2.3.5": "Āmisasikkhāpadaṃ niṭṭhitaṃ catutthaṃ."
}