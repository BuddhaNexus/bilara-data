{
  "pli-tv-bu-vb-pc72:0.1": "Theravāda Vinaya",
  "pli-tv-bu-vb-pc72:0.2": "Mahāvibhaṅga",
  "pli-tv-bu-vb-pc72:0.3": "Pācittiyakaṇḍa",
  "pli-tv-bu-vb-pc72:0.4": "Sahadhammikavagga",
  "pli-tv-bu-vb-pc72:1.1.0": "72. Vilekhanasikkhāpada",
  "pli-tv-bu-vb-pc72:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc72:1.1.2": "Tena kho pana samayena bhagavā bhikkhūnaṃ anekapariyāyena vinayakathaṃ katheti, vinayassa vaṇṇaṃ bhāsati, vinayapariyattiyā vaṇṇaṃ bhāsati, ādissa ādissa āyasmato upālissa vaṇṇaṃ bhāsati.",
  "pli-tv-bu-vb-pc72:1.1.3": "Bhikkhūnaṃ etadahosi—",
  "pli-tv-bu-vb-pc72:1.1.4": "“bhagavā kho anekapariyāyena vinayakathaṃ katheti, vinayassa vaṇṇaṃ bhāsati, vinayapariyattiyā vaṇṇaṃ bhāsati, ādissa ādissa āyasmato upālissa vaṇṇaṃ bhāsati.",
  "pli-tv-bu-vb-pc72:1.1.5": "Handa mayaṃ, āvuso, āyasmato upālissa santike vinayaṃ pariyāpuṇāmā”ti, te ca bahū bhikkhū therā ca navā ca majjhimā ca āyasmato upālissa santike vinayaṃ pariyāpuṇanti.",
  "pli-tv-bu-vb-pc72:1.1.6": "Atha kho chabbaggiyānaṃ bhikkhūnaṃ etadahosi—",
  "pli-tv-bu-vb-pc72:1.1.7": "“etarahi kho, āvuso, bahū bhikkhū therā ca navā ca majjhimā ca āyasmato upālissa santike vinayaṃ pariyāpuṇanti.",
  "pli-tv-bu-vb-pc72:1.1.8": "Sace ime vinaye pakataññuno bhavissanti amhe yenicchakaṃ yadicchakaṃ yāvadicchakaṃ ākaḍḍhissanti parikaḍḍhissanti.",
  "pli-tv-bu-vb-pc72:1.1.9": "Handa mayaṃ, āvuso, vinayaṃ vivaṇṇemā”ti.",
  "pli-tv-bu-vb-pc72:1.1.10": "Atha kho chabbaggiyā bhikkhū bhikkhū upasaṅkamitvā evaṃ vadanti—",
  "pli-tv-bu-vb-pc72:1.1.11": "“kiṃ panimehi khuddānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṃvattantī”ti.",
  "pli-tv-bu-vb-pc72:1.1.12": "Ye te bhikkhū appicchā … pe …",
  "pli-tv-bu-vb-pc72:1.1.13": "te ujjhāyanti khiyyanti vipācenti—",
  "pli-tv-bu-vb-pc72:1.1.14": "“kathañhi nāma chabbaggiyā bhikkhū vinayaṃ vivaṇṇessantī”ti … pe …",
  "pli-tv-bu-vb-pc72:1.1.15": "“saccaṃ kira tumhe, bhikkhave, vinayaṃ vivaṇṇethā”ti?",
  "pli-tv-bu-vb-pc72:1.1.16": "“Saccaṃ, bhagavā”ti.",
  "pli-tv-bu-vb-pc72:1.1.17": "Vigarahi buddho bhagavā … pe …",
  "pli-tv-bu-vb-pc72:1.1.18": "kathañhi nāma tumhe, moghapurisā, vinayaṃ vivaṇṇessatha.",
  "pli-tv-bu-vb-pc72:1.1.19": "Netaṃ, moghapurisā, appasannānaṃ vā pasādāya … pe …",
  "pli-tv-bu-vb-pc72:1.1.20": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc72:1.1.21": "“Yo pana bhikkhu pātimokkhe uddissamāne evaṃ vadeyya—‘kiṃ panimehi khuddānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṃvattantī’ti, sikkhāpadavivaṇṇake pācittiyan”ti.",
  "pli-tv-bu-vb-pc72:2.1.1": "Yo panāti",
  "pli-tv-bu-vb-pc72:2.1.2": "yo yādiso … pe …",
  "pli-tv-bu-vb-pc72:2.1.3": "bhikkhūti",
  "pli-tv-bu-vb-pc72:2.1.4": "… pe …",
  "pli-tv-bu-vb-pc72:2.1.5": "ayaṃ imasmiṃ atthe adhippeto bhikkhūti.",
  "pli-tv-bu-vb-pc72:2.1.6": "Pātimokkhe uddissamāneti",
  "pli-tv-bu-vb-pc72:2.1.7": "uddisante vā uddisāpente vā sajjhāyaṃ vā karonte.",
  "pli-tv-bu-vb-pc72:2.1.8": "Evaṃ vadeyyāti—",
  "pli-tv-bu-vb-pc72:2.1.9": "“kiṃ panimehi khuddānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṃvattantī”ti.",
  "pli-tv-bu-vb-pc72:2.1.10": "“Ye imaṃ pariyāpuṇanti tesaṃ kukkuccaṃ hoti, vihesā hoti, vilekhā hoti, ye imaṃ na pariyāpuṇanti tesaṃ kukkuccaṃ na hoti vihesā na hoti vilekhā na hoti.",
  "pli-tv-bu-vb-pc72:2.1.11": "Anuddiṭṭhaṃ idaṃ varaṃ, anuggahitaṃ idaṃ varaṃ, apariyāpuṭaṃ idaṃ varaṃ, adhāritaṃ idaṃ varaṃ, vinayo vā antaradhāyatu, ime vā bhikkhū appakataññuno hontū”ti upasampannassa vinayaṃ vivaṇṇeti, āpatti pācittiyassa.",
  "pli-tv-bu-vb-pc72:2.2.1": "Upasampanne upasampannasaññī vinayaṃ vivaṇṇeti, āpatti pācittiyassa.",
  "pli-tv-bu-vb-pc72:2.2.2": "Upasampanne vematiko vinayaṃ vivaṇṇeti, āpatti pācittiyassa.",
  "pli-tv-bu-vb-pc72:2.2.3": "Upasampanne anupasampannasaññī vinayaṃ vivaṇṇeti, āpatti pācittiyassa.",
  "pli-tv-bu-vb-pc72:2.2.4": "Aññaṃ dhammaṃ vivaṇṇeti, āpatti dukkaṭassa.",
  "pli-tv-bu-vb-pc72:2.2.5": "Anupasampannassa vinayaṃ vā aññaṃ vā dhammaṃ vivaṇṇeti, āpatti dukkaṭassa.",
  "pli-tv-bu-vb-pc72:2.2.6": "Anupasampanne upasampannasaññī, āpatti dukkaṭassa.",
  "pli-tv-bu-vb-pc72:2.2.7": "Anupasampanne vematiko, āpatti dukkaṭassa.",
  "pli-tv-bu-vb-pc72:2.2.8": "Anupasampanne anupasampannasaññī, āpatti dukkaṭassa.",
  "pli-tv-bu-vb-pc72:2.3.1": "Anāpatti—",
  "pli-tv-bu-vb-pc72:2.3.2": "na vivaṇṇetukāmo, “iṅgha tvaṃ suttante vā gāthāyo vā abhidhammaṃ vā pariyāpuṇassu, pacchā vinayaṃ pariyāpuṇissasī”ti bhaṇati, ummattakassa, ādikammikassāti.",
  "pli-tv-bu-vb-pc72:2.3.3": "Vilekhanasikkhāpadaṃ niṭṭhitaṃ dutiyaṃ."
}