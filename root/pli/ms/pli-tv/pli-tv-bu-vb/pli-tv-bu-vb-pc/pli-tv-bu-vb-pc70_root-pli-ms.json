{
  "pli-tv-bu-vb-pc70:0.1": "Theravāda Vinaya",
  "pli-tv-bu-vb-pc70:0.2": "Mahāvibhaṅga",
  "pli-tv-bu-vb-pc70:0.3": "Pācittiyakaṇḍa",
  "pli-tv-bu-vb-pc70:0.4": "Sappāṇakavagga",
  "pli-tv-bu-vb-pc70:0.5": "70. Kaṇṭakasikkhāpada",
  "pli-tv-bu-vb-pc70:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc70:1.2": "Tena kho pana samayena kaṇṭakassa nāma samaṇuddesassa evarūpaṃ pāpakaṃ diṭṭhigataṃ uppannaṃ hoti—",
  "pli-tv-bu-vb-pc70:1.3": "“tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā te paṭisevato nālaṃ antarāyāyā”ti.",
  "pli-tv-bu-vb-pc70:1.4": "Assosuṃ kho sambahulā bhikkhū kaṇṭakassa nāma kira samaṇuddesassa evarūpaṃ pāpakaṃ diṭṭhigataṃ uppannaṃ—",
  "pli-tv-bu-vb-pc70:1.5": "“tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti.",
  "pli-tv-bu-vb-pc70:1.6": "Atha kho te bhikkhū yena kaṇṭako samaṇuddeso tenupasaṅkamiṃsu;",
  "pli-tv-bu-vb-pc70:1.7": "upasaṅkamitvā kaṇṭakaṃ samaṇuddesaṃ etadavocuṃ—",
  "pli-tv-bu-vb-pc70:1.8": "“saccaṃ kira te, āvuso kaṇṭaka, evarūpaṃ pāpakaṃ diṭṭhigataṃ uppannaṃ—",
  "pli-tv-bu-vb-pc70:1.9": "‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti?",
  "pli-tv-bu-vb-pc70:1.10": "“Evaṃ byā kho ahaṃ, bhante, bhagavatā dhammaṃ desitaṃ ājānāmi—",
  "pli-tv-bu-vb-pc70:1.11": "‘yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti.",
  "pli-tv-bu-vb-pc70:1.12": "“Mā, āvuso kaṇṭaka, evaṃ avaca.",
  "pli-tv-bu-vb-pc70:1.13": "Mā bhagavantaṃ abbhācikkhi.",
  "pli-tv-bu-vb-pc70:1.14": "Na hi sādhu bhagavato abbhakkhānaṃ.",
  "pli-tv-bu-vb-pc70:1.15": "Na hi bhagavā evaṃ vadeyya.",
  "pli-tv-bu-vb-pc70:1.16": "Anekapariyāyenāvuso kaṇṭaka, antarāyikā dhammā antarāyikā vuttā bhagavatā.",
  "pli-tv-bu-vb-pc70:1.17": "Alañca pana te paṭisevato antarāyāya.",
  "pli-tv-bu-vb-pc70:1.18": "Appassādā kāmā vuttā bhagavatā bahudukkhā bahupāyāsā, ādīnavo ettha bhiyyo … pe …",
  "pli-tv-bu-vb-pc70:1.19": "evampi kho kaṇṭako samaṇuddeso tehi bhikkhūhi vuccamāno tatheva taṃ pāpakaṃ diṭṭhigataṃ thāmasā parāmāsā abhinivissa voharati—",
  "pli-tv-bu-vb-pc70:1.20": "“evaṃ byā kho ahaṃ, bhante, bhagavatā dhammaṃ desitaṃ ājānāmi—",
  "pli-tv-bu-vb-pc70:1.21": "‘yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti.",
  "pli-tv-bu-vb-pc70:1.22": "Yato ca kho te bhikkhū nāsakkhiṃsu kaṇṭakaṃ samaṇuddesaṃ etasmā pāpakā diṭṭhigatā vivecetuṃ, atha kho te bhikkhū yena bhagavā tenupasaṅkamiṃsu;",
  "pli-tv-bu-vb-pc70:1.23": "upasaṅkamitvā bhagavato etamatthaṃ ārocesuṃ.",
  "pli-tv-bu-vb-pc70:1.24": "Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā kaṇṭakaṃ samaṇuddesaṃ paṭipucchi—",
  "pli-tv-bu-vb-pc70:1.25": "“saccaṃ kira te, kaṇṭaka, evarūpaṃ pāpakaṃ diṭṭhigataṃ uppannaṃ—",
  "pli-tv-bu-vb-pc70:1.26": "‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti?",
  "pli-tv-bu-vb-pc70:1.27": "“Evaṃ byā kho ahaṃ, bhante, bhagavatā dhammaṃ desitaṃ ājānāmi—",
  "pli-tv-bu-vb-pc70:1.28": "‘yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti.",
  "pli-tv-bu-vb-pc70:1.29": "“Kassa nu kho nāma tvaṃ, moghapurisa, mayā evaṃ dhammaṃ desitaṃ ājānāsi?",
  "pli-tv-bu-vb-pc70:1.30": "Nanu mayā, moghapurisa, anekapariyāyena antarāyikā dhammā antarāyikā vuttā, alañca pana te paṭisevato antarāyāya?",
  "pli-tv-bu-vb-pc70:1.31": "Appassādā kāmā vuttā mayā bahudukkhā bahupāyāsā, ādīnavo ettha bhiyyo.",
  "pli-tv-bu-vb-pc70:1.32": "Aṭṭhikaṅkalūpamā kāmā vuttā mayā … pe …",
  "pli-tv-bu-vb-pc70:1.33": "sappasirūpamā kāmā vuttā mayā bahudukkhā bahupāyāsā, ādīnavo ettha bhiyyo.",
  "pli-tv-bu-vb-pc70:1.34": "Atha ca pana tvaṃ, moghapurisa, attanā duggahitena amhe ceva abbhācikkhasi attānañca khaṇasi bahuñca apuññaṃ pasavasi.",
  "pli-tv-bu-vb-pc70:1.35": "Tañhi te, moghapurisa, bhavissati dīgharattaṃ ahitāya dukkhāya.",
  "pli-tv-bu-vb-pc70:1.36": "Netaṃ, moghapurisa, appasannānaṃ vā pasādāya … pe …",
  "pli-tv-bu-vb-pc70:1.37": "pasannānañca ekaccānaṃ aññathattāyā”ti.",
  "pli-tv-bu-vb-pc70:1.38": "Vigarahitvā … pe …",
  "pli-tv-bu-vb-pc70:1.39": "dhammiṃ kathaṃ katvā bhikkhū āmantesi—",
  "pli-tv-bu-vb-pc70:1.40": "“tena hi, bhikkhave, saṃgho kaṇṭakaṃ samaṇuddesaṃ nāsetu.",
  "pli-tv-bu-vb-pc70:1.41": "Evañca pana, bhikkhave, nāsetabbo—",
  "pli-tv-bu-vb-pc70:1.42": "‘ajjatagge te, āvuso kaṇṭaka, na ceva so bhagavā satthā apadisitabbo.",
  "pli-tv-bu-vb-pc70:1.43": "Yampi caññe samaṇuddesā labhanti bhikkhūhi saddhiṃ dirattatirattaṃ sahaseyyaṃ sāpi te natthi.",
  "pli-tv-bu-vb-pc70:1.44": "Cara pire vinassā’”ti.",
  "pli-tv-bu-vb-pc70:1.45": "Atha kho saṃgho kaṇṭakaṃ samaṇuddesaṃ nāsesi.",
  "pli-tv-bu-vb-pc70:1.46": "Tena kho pana samayena chabbaggiyā bhikkhū jānaṃ tathānāsitaṃ kaṇṭakaṃ samaṇuddesaṃ upalāpentipi upaṭṭhāpentipi sambhuñjantipi sahāpi seyyaṃ kappenti.",
  "pli-tv-bu-vb-pc70:1.47": "Ye te bhikkhū appicchā … pe …",
  "pli-tv-bu-vb-pc70:1.48": "te ujjhāyanti khiyyanti vipācenti—",
  "pli-tv-bu-vb-pc70:1.49": "“kathañhi nāma chabbaggiyā bhikkhū jānaṃ tathānāsitaṃ kaṇṭakaṃ samaṇuddesaṃ upalāpessantipi upaṭṭhāpessantipi sambhuñjissantipi sahāpi seyyaṃ kappessantī”ti … pe …",
  "pli-tv-bu-vb-pc70:1.50": "“saccaṃ kira tumhe, bhikkhave, jānaṃ tathānāsitaṃ kaṇṭakaṃ samaṇuddesaṃ upalāpethāpi upaṭṭhāpethāpi sambhuñjathāpi sahāpi seyyaṃ kappethā”ti?",
  "pli-tv-bu-vb-pc70:1.51": "“Saccaṃ, bhagavā”ti.",
  "pli-tv-bu-vb-pc70:1.52": "Vigarahi buddho bhagavā … pe …",
  "pli-tv-bu-vb-pc70:1.53": "kathañhi nāma tumhe, moghapurisā, jānaṃ tathānāsitaṃ kaṇṭakaṃ samaṇuddesaṃ upalāpessathāpi upaṭṭhāpessathāpi sambhuñjissathāpi sahāpi seyyaṃ kappessatha.",
  "pli-tv-bu-vb-pc70:1.54": "Netaṃ, moghapurisā, appasannānaṃ vā pasādāya … pe …",
  "pli-tv-bu-vb-pc70:1.55": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc70:1.56": "“Samaṇuddesopi ce evaṃ vadeyya—",
  "pli-tv-bu-vb-pc70:1.57": "‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā te paṭisevato nālaṃ antarāyāyā’ti, so samaṇuddeso bhikkhūhi evamassa vacanīyo—",
  "pli-tv-bu-vb-pc70:1.58": "‘māvuso samaṇuddesa, evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya.",
  "pli-tv-bu-vb-pc70:1.59": "Anekapariyāyenāvuso samaṇuddesa, antarāyikā dhammā antarāyikā vuttā bhagavatā.",
  "pli-tv-bu-vb-pc70:1.60": "Alañca pana te paṭisevato antarāyāyā’ti.",
  "pli-tv-bu-vb-pc70:1.61": "Evañca so samaṇuddeso bhikkhūhi vuccamāno tatheva paggaṇheyya, so samaṇuddeso bhikkhūhi evamassa vacanīyo—",
  "pli-tv-bu-vb-pc70:1.62": "‘ajjatagge te, āvuso samaṇuddesa, na ceva so bhagavā satthā apadisitabbo.",
  "pli-tv-bu-vb-pc70:1.63": "Yampi caññe samaṇuddesā labhanti bhikkhūhi saddhiṃ dirattatirattaṃ sahaseyyaṃ sāpi te natthi.",
  "pli-tv-bu-vb-pc70:1.64": "Cara pire vinassā’ti.",
  "pli-tv-bu-vb-pc70:1.65": "Yo pana bhikkhu jānaṃ tathānāsitaṃ samaṇuddesaṃ upalāpeyya vā upaṭṭhāpeyya vā sambhuñjeyya vā saha vā seyyaṃ kappeyya, pācittiyan”ti.",
  "pli-tv-bu-vb-pc70:2.1.1": "Samaṇuddeso nāma",
  "pli-tv-bu-vb-pc70:2.1.2": "sāmaṇero vuccati.",
  "pli-tv-bu-vb-pc70:2.1.3": "Evaṃ vadeyyāti—",
  "pli-tv-bu-vb-pc70:2.1.4": "“tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti.",
  "pli-tv-bu-vb-pc70:2.1.5": "So samaṇuddesoti",
  "pli-tv-bu-vb-pc70:2.1.6": "yo so evaṃvādī samaṇuddeso.",
  "pli-tv-bu-vb-pc70:2.1.7": "Bhikkhūhīti",
  "pli-tv-bu-vb-pc70:2.1.8": "aññehi bhikkhūhi, ye passanti ye suṇanti tehi vattabbo—",
  "pli-tv-bu-vb-pc70:2.1.9": "“mā, āvuso samaṇuddesa, evaṃ avaca.",
  "pli-tv-bu-vb-pc70:2.1.10": "Mā bhagavantaṃ abbhācikkhi.",
  "pli-tv-bu-vb-pc70:2.1.11": "Na hi sādhu bhagavato abbhakkhānaṃ.",
  "pli-tv-bu-vb-pc70:2.1.12": "Na hi bhagavā evaṃ vadeyya.",
  "pli-tv-bu-vb-pc70:2.1.13": "Anekapariyāyenāvuso samaṇuddesa, antarāyikā dhammā antarāyikā vuttā bhagavatā.",
  "pli-tv-bu-vb-pc70:2.1.14": "Alañca pana te paṭisevato antarāyāyā”ti.",
  "pli-tv-bu-vb-pc70:2.1.15": "Dutiyampi vattabbo …",
  "pli-tv-bu-vb-pc70:2.1.16": "tatiyampi vattabbo …",
  "pli-tv-bu-vb-pc70:2.1.17": "sace paṭinissajjati iccetaṃ kusalaṃ, no ce paṭinissajjati so samaṇuddeso bhikkhūhi evamassa vacanīyo—",
  "pli-tv-bu-vb-pc70:2.1.18": "“ajjatagge te, āvuso samaṇuddesa, na ceva so bhagavā satthā apadisitabbo.",
  "pli-tv-bu-vb-pc70:2.1.19": "Yampi caññe samaṇuddesā labhanti bhikkhūhi saddhiṃ dirattatirattaṃ sahaseyyaṃ sāpi te natthi.",
  "pli-tv-bu-vb-pc70:2.1.20": "Cara pire vinassā”ti.",
  "pli-tv-bu-vb-pc70:2.1.21": "Yo panāti",
  "pli-tv-bu-vb-pc70:2.1.22": "yo yādiso … pe …",
  "pli-tv-bu-vb-pc70:2.1.23": "bhikkhūti",
  "pli-tv-bu-vb-pc70:2.1.24": "… pe …",
  "pli-tv-bu-vb-pc70:2.1.25": "ayaṃ imasmiṃ atthe adhippeto bhikkhūti.",
  "pli-tv-bu-vb-pc70:2.1.26": "Jānāti nāma",
  "pli-tv-bu-vb-pc70:2.1.27": "sāmaṃ vā jānāti, aññe vā tassa ārocenti, so vā āroceti.",
  "pli-tv-bu-vb-pc70:2.1.28": "Tathānāsitanti",
  "pli-tv-bu-vb-pc70:2.1.29": "evaṃ nāsitaṃ.",
  "pli-tv-bu-vb-pc70:2.1.30": "Samaṇuddeso nāma",
  "pli-tv-bu-vb-pc70:2.1.31": "sāmaṇero vuccati.",
  "pli-tv-bu-vb-pc70:2.1.32": "Upalāpeyya vāti",
  "pli-tv-bu-vb-pc70:2.1.33": "tassa pattaṃ vā cīvaraṃ vā uddesaṃ vā paripucchaṃ vā dassāmīti upalāpeti, āpatti pācittiyassa.",
  "pli-tv-bu-vb-pc70:2.1.34": "Upaṭṭhāpeyya vāti",
  "pli-tv-bu-vb-pc70:2.1.35": "tassa cuṇṇaṃ vā mattikaṃ vā dantakaṭṭhaṃ vā mukhodakaṃ vā sādiyati, āpatti pācittiyassa.",
  "pli-tv-bu-vb-pc70:2.1.36": "Sambhuñjeyya vāti",
  "pli-tv-bu-vb-pc70:2.1.37": "sambhogo nāma dve sambhogā—",
  "pli-tv-bu-vb-pc70:2.1.38": "āmisasambhogo ca dhammasambhogo ca.",
  "pli-tv-bu-vb-pc70:2.1.39": "Āmisasambhogo nāma",
  "pli-tv-bu-vb-pc70:2.1.40": "āmisaṃ deti vā paṭiggaṇhāti vā, āpatti pācittiyassa.",
  "pli-tv-bu-vb-pc70:2.1.41": "Dhammasambhogo nāma",
  "pli-tv-bu-vb-pc70:2.1.42": "uddisati vā uddisāpeti vā, padena uddisati vā uddisāpeti vā, pade pade āpatti pācittiyassa.",
  "pli-tv-bu-vb-pc70:2.1.43": "Akkharāya uddisati vā uddisāpeti vā, akkharakkharāya āpatti pācittiyassa.",
  "pli-tv-bu-vb-pc70:2.1.44": "Saha vā seyyaṃ kappeyyāti",
  "pli-tv-bu-vb-pc70:2.1.45": "ekacchanne nāsitake samaṇuddese nipanne bhikkhu nipajjati, āpatti pācittiyassa.",
  "pli-tv-bu-vb-pc70:2.1.46": "Bhikkhu nipanne nāsitako samaṇuddeso nipajjati, āpatti pācittiyassa.",
  "pli-tv-bu-vb-pc70:2.1.47": "Ubho vā nipajjanti, āpatti pācittiyassa.",
  "pli-tv-bu-vb-pc70:2.1.48": "Uṭṭhahitvā punappunaṃ nipajjanti, āpatti pācittiyassa.",
  "pli-tv-bu-vb-pc70:2.2.1": "Nāsitake nāsitakasaññī upalāpeti vā upaṭṭhāpeti vā sambhuñjati vā saha vā seyyaṃ kappeti, āpatti pācittiyassa.",
  "pli-tv-bu-vb-pc70:2.2.2": "Nāsitake vematiko upalāpeti vā upaṭṭhāpeti vā sambhuñjati vā saha vā seyyaṃ kappeti, āpatti dukkaṭassa.",
  "pli-tv-bu-vb-pc70:2.2.3": "Nāsitake anāsitakasaññī upalāpeti vā upaṭṭhāpeti vā sambhuñjati vā saha vā seyyaṃ kappeti, anāpatti.",
  "pli-tv-bu-vb-pc70:2.2.4": "Anāsitake nāsitakasaññī, āpatti dukkaṭassa.",
  "pli-tv-bu-vb-pc70:2.2.5": "Anāsitake vematiko, āpatti dukkaṭassa.",
  "pli-tv-bu-vb-pc70:2.2.6": "Anāsitake anāsitakasaññī, anāpatti.",
  "pli-tv-bu-vb-pc70:2.3.1": "Anāpatti—",
  "pli-tv-bu-vb-pc70:2.3.2": "anāsitakoti jānāti, taṃ diṭṭhiṃ paṭinissaṭṭhoti jānāti, ummattakassa, ādikammikassāti.",
  "pli-tv-bu-vb-pc70:2.3.3": "Kaṇṭakasikkhāpadaṃ niṭṭhitaṃ dasamaṃ.",
  "pli-tv-bu-vb-pc70:2.3.4": "Sappāṇakavaggo sattamo.",
  "pli-tv-bu-vb-pc70:2.3.5": "Tassuddānaṃ",
  "pli-tv-bu-vb-pc70:2.3.6": "Sañciccavadhasappāṇaṃ,",
  "pli-tv-bu-vb-pc70:2.3.7": "ukkoṭaṃ duṭṭhullachādanaṃ;",
  "pli-tv-bu-vb-pc70:2.3.8": "Ūnavīsati satthañca,",
  "pli-tv-bu-vb-pc70:2.3.9": "saṃvidhānaṃ ariṭṭhakaṃ;",
  "pli-tv-bu-vb-pc70:2.3.10": "Ukkhittaṃ kaṇṭakañceva,",
  "pli-tv-bu-vb-pc70:2.3.11": "dasa sikkhāpadā imeti."
}