{
  "pli-tv-bu-vb-pc41:0.1": "Theravāda Vinaya",
  "pli-tv-bu-vb-pc41:0.2": "Mahāvibhaṅga",
  "pli-tv-bu-vb-pc41:0.3": "Pācittiyakaṇḍa",
  "pli-tv-bu-vb-pc41:0.4": "Acelakavagga",
  "pli-tv-bu-vb-pc41:0.5": "41. Acelakasikkhāpada",
  "pli-tv-bu-vb-pc41:1.1.1": "Tena samayena buddho bhagavā vesāliyaṃ viharati mahāvane kūṭāgārasālāyaṃ.",
  "pli-tv-bu-vb-pc41:1.1.2": "Tena kho pana samayena saṃghassa khādanīyaṃ ussannaṃ hoti.",
  "pli-tv-bu-vb-pc41:1.1.3": "Atha kho āyasmā ānando bhagavato etamatthaṃ ārocesi. “Tenahānanda, vighāsādānaṃ pūvaṃ dehī”ti.",
  "pli-tv-bu-vb-pc41:1.1.5": "“Evaṃ, bhante”ti kho āyasmā ānando bhagavato paṭissuṇitvā vighāsāde paṭipāṭiyā nisīdāpetvā ekekaṃ pūvaṃ dento aññatarissā paribbājikāya ekaṃ maññamāno dve pūve adāsi.",
  "pli-tv-bu-vb-pc41:1.1.6": "Sāmantā paribbājikāyo taṃ paribbājikaṃ etadavocuṃ—“jāro te eso samaṇo”ti.",
  "pli-tv-bu-vb-pc41:1.1.8": "“Na me so samaṇo jāro, ekaṃ maññamāno dve pūve adāsī”ti.",
  "pli-tv-bu-vb-pc41:1.1.9": "Dutiyampi kho … pe …",
  "pli-tv-bu-vb-pc41:1.1.10": "tatiyampi kho āyasmā ānando ekekaṃ pūvaṃ dento tassāyeva paribbājikāya ekaṃ maññamāno dve pūve adāsi.",
  "pli-tv-bu-vb-pc41:1.1.11": "Sāmantā paribbājikāyo taṃ paribbājikaṃ etadavocuṃ—“jāro te eso samaṇo”ti.",
  "pli-tv-bu-vb-pc41:1.1.13": "“Na me so samaṇo jāro, ekaṃ maññamāno dve pūve adāsī”ti.",
  "pli-tv-bu-vb-pc41:1.1.14": "“Jāro na jāro”ti bhaṇḍiṃsu.",
  "pli-tv-bu-vb-pc41:1.2.1": "Aññataropi ājīvako parivesanaṃ agamāsi.",
  "pli-tv-bu-vb-pc41:1.2.2": "Aññataro bhikkhu pahūtena sappinā odanaṃ madditvā tassa ājīvakassa mahantaṃ piṇḍaṃ adāsi.",
  "pli-tv-bu-vb-pc41:1.2.3": "Atha kho so ājīvako taṃ piṇḍaṃ ādāya agamāsi.",
  "pli-tv-bu-vb-pc41:1.2.4": "Aññataro ājīvako taṃ ājīvakaṃ etadavoca—“kuto tayā, āvuso, piṇḍo laddho”ti?",
  "pli-tv-bu-vb-pc41:1.2.6": "“Tassāvuso, samaṇassa gotamassa muṇḍagahapatikassa parivesanāya laddho”ti.",
  "pli-tv-bu-vb-pc41:1.2.7": "Assosuṃ kho upāsakā tesaṃ ājīvakānaṃ imaṃ kathāsallāpaṃ.",
  "pli-tv-bu-vb-pc41:1.2.8": "Atha kho te upāsakā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te upāsakā bhagavantaṃ etadavocuṃ—",
  "pli-tv-bu-vb-pc41:1.2.11": "“ime, bhante, titthiyā avaṇṇakāmā buddhassa avaṇṇakāmā dhammassa avaṇṇakāmā saṃghassa.",
  "pli-tv-bu-vb-pc41:1.2.12": "Sādhu, bhante, ayyā titthiyānaṃ sahatthā na dadeyyun”ti.",
  "pli-tv-bu-vb-pc41:1.2.13": "Atha kho bhagavā te upāsake dhammiyā kathāya sandassesi samādapesi samuttejesi sampahaṃsesi. Atha kho te upāsakā bhagavatā dhammiyā kathāya sandassitā samādapitā samuttejitā sampahaṃsitā uṭṭhāyāsanā bhagavantaṃ abhivādetvā padakkhiṇaṃ katvā pakkamiṃsu.",
  "pli-tv-bu-vb-pc41:1.2.15": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc41:1.2.16": "“tena hi, bhikkhave, bhikkhūnaṃ sikkhāpadaṃ paññapessāmi dasa atthavase paṭicca—",
  "pli-tv-bu-vb-pc41:1.2.17": "saṃghasuṭṭhutāya, saṃghaphāsutāya … pe … saddhammaṭṭhitiyā, vinayānuggahāya.",
  "pli-tv-bu-vb-pc41:1.2.18": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc41:1.2.19": "“Yo pana bhikkhu acelakassa vā paribbājakassa vā paribbājikāya vā sahatthā khādanīyaṃ vā bhojanīyaṃ vā dadeyya, pācittiyan”ti.",
  "pli-tv-bu-vb-pc41:2.1.1": "Yo panāti",
  "pli-tv-bu-vb-pc41:2.1.2": "yo yādiso … pe …",
  "pli-tv-bu-vb-pc41:2.1.3": "bhikkhūti",
  "pli-tv-bu-vb-pc41:2.1.4": "… pe … ayaṃ imasmiṃ atthe adhippeto bhikkhūti.",
  "pli-tv-bu-vb-pc41:2.1.6": "Acelako nāma",
  "pli-tv-bu-vb-pc41:2.1.7": "yo koci paribbājakasamāpanno naggo.",
  "pli-tv-bu-vb-pc41:2.1.8": "Paribbājako nāma",
  "pli-tv-bu-vb-pc41:2.1.9": "bhikkhuñca sāmaṇerañca ṭhapetvā yo koci paribbājakasamāpanno.",
  "pli-tv-bu-vb-pc41:2.1.10": "Paribbājikā nāma",
  "pli-tv-bu-vb-pc41:2.1.11": "bhikkhuniñca sikkhamānañca sāmaṇeriñca ṭhapetvā yā kāci paribbājikasamāpannā.",
  "pli-tv-bu-vb-pc41:2.1.12": "Khādanīyaṃ nāma",
  "pli-tv-bu-vb-pc41:2.1.13": "pañca bhojanāni—udakadantaponaṃ ṭhapetvā avasesaṃ khādanīyaṃ nāma.",
  "pli-tv-bu-vb-pc41:2.1.14": "Bhojanīyaṃ nāma",
  "pli-tv-bu-vb-pc41:2.1.15": "pañca bhojanāni—odano, kummāso, sattu, maccho, maṃsaṃ.",
  "pli-tv-bu-vb-pc41:2.1.17": "Dadeyyāti",
  "pli-tv-bu-vb-pc41:2.1.18": "kāyena vā kāyapaṭibaddhena vā nissaggiyena vā deti, āpatti pācittiyassa.",
  "pli-tv-bu-vb-pc41:2.2.1": "Titthiye titthiyasaññī sahatthā khādanīyaṃ vā bhojanīyaṃ vā deti, āpatti pācittiyassa.",
  "pli-tv-bu-vb-pc41:2.2.2": "Titthiye vematiko sahatthā khādanīyaṃ vā bhojanīyaṃ vā deti, āpatti pācittiyassa.",
  "pli-tv-bu-vb-pc41:2.2.3": "Titthiye atitthiyasaññī sahatthā khādanīyaṃ vā bhojanīyaṃ vā deti, āpatti pācittiyassa.",
  "pli-tv-bu-vb-pc41:2.2.4": "Udakadantaponaṃ deti, āpatti dukkaṭassa.",
  "pli-tv-bu-vb-pc41:2.2.5": "Atitthiye titthiyasaññī, āpatti dukkaṭassa.",
  "pli-tv-bu-vb-pc41:2.2.6": "Atitthiye vematiko, āpatti dukkaṭassa.",
  "pli-tv-bu-vb-pc41:2.2.7": "Atitthiye atitthiyasaññī, anāpatti.",
  "pli-tv-bu-vb-pc41:2.3.1": "Anāpatti—",
  "pli-tv-bu-vb-pc41:2.3.2": "dāpeti na deti,",
  "pli-tv-bu-vb-pc41:2.3.3": "upanikkhipitvā deti,",
  "pli-tv-bu-vb-pc41:2.3.4": "bāhirālepaṃ deti,",
  "pli-tv-bu-vb-pc41:2.3.5": "ummattakassa,",
  "pli-tv-bu-vb-pc41:2.3.6": "ādikammikassāti.",
  "pli-tv-bu-vb-pc41:2.3.7": "Acelakasikkhāpadaṃ niṭṭhitaṃ paṭhamaṃ."
}