{
  "pli-tv-bu-vb-pc48:0.1": "Theravāda Vinaya",
  "pli-tv-bu-vb-pc48:0.2": "Mahāvibhaṅga",
  "pli-tv-bu-vb-pc48:0.3": "Pācittiyakaṇḍa",
  "pli-tv-bu-vb-pc48:0.4": "Acelakavagga",
  "pli-tv-bu-vb-pc48:0.5": "48. Uyyuttasenāsikkhāpada",
  "pli-tv-bu-vb-pc48:1.0a": "",
  "pli-tv-bu-vb-pc48:1.0b": "",
  "pli-tv-bu-vb-pc48:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc48:1.2": "Tena kho pana samayena rājā pasenadi kosalo senāya abbhuyyāto hoti.",
  "pli-tv-bu-vb-pc48:1.3": "Chabbaggiyā bhikkhū uyyuttaṃ senaṃ dassanāya agamaṃsu.",
  "pli-tv-bu-vb-pc48:1.4": "Addasā kho rājā pasenadi kosalo chabbaggiye bhikkhū dūratova āgacchante.",
  "pli-tv-bu-vb-pc48:1.5": "Disvāna pakkosāpetvā etadavoca—",
  "pli-tv-bu-vb-pc48:1.6": "“kissa tumhe, bhante, āgatatthā”ti?",
  "pli-tv-bu-vb-pc48:1.7": "“Mahārājānaṃ mayaṃ daṭṭhukāmā”ti.",
  "pli-tv-bu-vb-pc48:1.8": "“Kiṃ, bhante, maṃ diṭṭhena yuddhābhinandinaṃ;",
  "pli-tv-bu-vb-pc48:1.9": "nanu bhagavā passitabbo”ti?",
  "pli-tv-bu-vb-pc48:1.10": "Manussā ujjhāyanti khiyyanti vipācenti—",
  "pli-tv-bu-vb-pc48:1.11": "“kathañhi nāma samaṇā sakyaputtiyā uyyuttaṃ senaṃ dassanāya āgacchissanti.",
  "pli-tv-bu-vb-pc48:1.12": "Amhākampi alābhā, amhākampi dulladdhaṃ, ye mayaṃ ājīvassa hetu puttadārassa kāraṇā senāya āgacchāmā”ti.",
  "pli-tv-bu-vb-pc48:1.13": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pc48:1.14": "Ye te bhikkhū appicchā … pe …",
  "pli-tv-bu-vb-pc48:1.15": "te ujjhāyanti khiyyanti vipācenti—",
  "pli-tv-bu-vb-pc48:1.16": "“kathañhi nāma chabbaggiyā bhikkhū uyyuttaṃ senaṃ dassanāya gacchissantī”ti … pe …",
  "pli-tv-bu-vb-pc48:1.17": "“saccaṃ kira tumhe, bhikkhave, uyyuttaṃ senaṃ dassanāya gacchathā”ti?",
  "pli-tv-bu-vb-pc48:1.18": "“Saccaṃ, bhagavā”ti.",
  "pli-tv-bu-vb-pc48:1.19": "Vigarahi buddho bhagavā … pe …",
  "pli-tv-bu-vb-pc48:1.20": "kathañhi nāma tumhe, moghapurisā, uyyuttaṃ senaṃ dassanāya gacchissatha.",
  "pli-tv-bu-vb-pc48:1.21": "Netaṃ, moghapurisā, appasannānaṃ vā pasādāya … pe …",
  "pli-tv-bu-vb-pc48:1.22": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc48:1.22a": "",
  "pli-tv-bu-vb-pc48:1.23": "“Yo pana bhikkhu uyyuttaṃ senaṃ dassanāya gaccheyya, pācittiyan”ti.",
  "pli-tv-bu-vb-pc48:1.24": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc48:2.0a": "",
  "pli-tv-bu-vb-pc48:2.1": "Tena kho pana samayena aññatarassa bhikkhuno mātulo senāya gilāno hoti.",
  "pli-tv-bu-vb-pc48:2.2": "So tassa bhikkhuno santike dūtaṃ pāhesi—",
  "pli-tv-bu-vb-pc48:2.3": "“ahañhi senāya gilāno.",
  "pli-tv-bu-vb-pc48:2.4": "Āgacchatu bhadanto.",
  "pli-tv-bu-vb-pc48:2.5": "Icchāmi bhadantassa āgatan”ti.",
  "pli-tv-bu-vb-pc48:2.6": "Atha kho tassa bhikkhuno etadahosi—“bhagavatā sikkhāpadaṃ paññattaṃ—‘na uyyuttaṃ senaṃ dassanāya gantabban’ti.",
  "pli-tv-bu-vb-pc48:2.7": "Ayañca me mātulo senāya gilāno.",
  "pli-tv-bu-vb-pc48:2.8": "Kathaṃ nu kho mayā paṭipajjitabban”ti?",
  "pli-tv-bu-vb-pc48:2.9": "Bhagavato etamatthaṃ ārocesi.",
  "pli-tv-bu-vb-pc48:2.10": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc48:2.11": "“anujānāmi, bhikkhave, tathārūpappaccayā senāya gantuṃ.",
  "pli-tv-bu-vb-pc48:2.12": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc48:2.12a": "",
  "pli-tv-bu-vb-pc48:2.13": "“Yo pana bhikkhu uyyuttaṃ senaṃ dassanāya gaccheyya, aññatra tathārūpappaccayā, pācittiyan”ti.",
  "pli-tv-bu-vb-pc48:3.1.0a": "",
  "pli-tv-bu-vb-pc48:3.1.1": "Yo panāti",
  "pli-tv-bu-vb-pc48:3.1.2": "yo yādiso … pe …",
  "pli-tv-bu-vb-pc48:3.1.3": "bhikkhūti",
  "pli-tv-bu-vb-pc48:3.1.4": "… pe …",
  "pli-tv-bu-vb-pc48:3.1.5": "ayaṃ imasmiṃ atthe adhippeto bhikkhūti.",
  "pli-tv-bu-vb-pc48:3.1.6": "Uyyuttā nāma",
  "pli-tv-bu-vb-pc48:3.1.7": "senā gāmato nikkhamitvā niviṭṭhā vā hoti payātā vā.",
  "pli-tv-bu-vb-pc48:3.1.8": "Senā nāma",
  "pli-tv-bu-vb-pc48:3.1.9": "hatthī assā rathā pattī.",
  "pli-tv-bu-vb-pc48:3.1.10": "Dvādasapuriso hatthī, tipuriso asso, catupuriso ratho, cattāro purisā sarahatthā patti.",
  "pli-tv-bu-vb-pc48:3.1.11": "Dassanāya gacchati, āpatti dukkaṭassa.",
  "pli-tv-bu-vb-pc48:3.1.12": "Yattha ṭhito passati, āpatti pācittiyassa.",
  "pli-tv-bu-vb-pc48:3.1.13": "Dassanūpacāraṃ vijahitvā punappunaṃ passati, āpatti pācittiyassa.",
  "pli-tv-bu-vb-pc48:3.1.14": "Aññatra tathārūpappaccayāti",
  "pli-tv-bu-vb-pc48:3.1.15": "ṭhapetvā tathārūpappaccayaṃ.",
  "pli-tv-bu-vb-pc48:3.2.0a": "",
  "pli-tv-bu-vb-pc48:3.2.1": "Uyyutte uyyuttasaññī dassanāya gacchati, aññatra tathārūpappaccayā, āpatti pācittiyassa.",
  "pli-tv-bu-vb-pc48:3.2.2": "Uyyutte vematiko dassanāya gacchati, aññatra tathārūpappaccayā, āpatti pācittiyassa.",
  "pli-tv-bu-vb-pc48:3.2.3": "Uyyutte anuyyuttasaññī dassanāya gacchati, aññatra tathārūpappaccayā, āpatti pācittiyassa.",
  "pli-tv-bu-vb-pc48:3.2.4": "Ekamekaṃ dassanāya gacchati, āpatti dukkaṭassa.",
  "pli-tv-bu-vb-pc48:3.2.5": "Yattha ṭhito passati, āpatti dukkaṭassa.",
  "pli-tv-bu-vb-pc48:3.2.6": "Dassanūpacāraṃ vijahitvā punappunaṃ passati, āpatti dukkaṭassa.",
  "pli-tv-bu-vb-pc48:3.2.7": "Anuyyutte uyyuttasaññī, āpatti dukkaṭassa.",
  "pli-tv-bu-vb-pc48:3.2.8": "Anuyyutte vematiko, āpatti dukkaṭassa.",
  "pli-tv-bu-vb-pc48:3.2.9": "Anuyyutte anuyyuttasaññī, anāpatti.",
  "pli-tv-bu-vb-pc48:3.3.0a": "",
  "pli-tv-bu-vb-pc48:3.3.1": "Anāpatti—",
  "pli-tv-bu-vb-pc48:3.3.2": "ārāme ṭhito passati,",
  "pli-tv-bu-vb-pc48:3.3.3": "bhikkhussa ṭhitokāsaṃ vā nisinnokāsaṃ vā nipannokāsaṃ vā āgacchati,",
  "pli-tv-bu-vb-pc48:3.3.4": "paṭipathaṃ gacchanto passati,",
  "pli-tv-bu-vb-pc48:3.3.5": "tathārūpappaccayā,",
  "pli-tv-bu-vb-pc48:3.3.6": "āpadāsu,",
  "pli-tv-bu-vb-pc48:3.3.7": "ummattakassa,",
  "pli-tv-bu-vb-pc48:3.3.8": "ādikammikassāti.",
  "pli-tv-bu-vb-pc48:3.3.9": "Uyyuttasenāsikkhāpadaṃ niṭṭhitaṃ aṭṭhamaṃ."
}