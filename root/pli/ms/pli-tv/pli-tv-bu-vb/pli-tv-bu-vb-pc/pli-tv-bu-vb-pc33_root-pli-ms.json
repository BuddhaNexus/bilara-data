{
  "pli-tv-bu-vb-pc33:0.1": "Theravāda Vinaya",
  "pli-tv-bu-vb-pc33:0.2": "Mahāvibhaṅga",
  "pli-tv-bu-vb-pc33:0.3": "Pācittiyakaṇḍa",
  "pli-tv-bu-vb-pc33:0.4": "Bhojanavagga",
  "pli-tv-bu-vb-pc33:0.5": "33. Paramparabhojanasikkhāpada",
  "pli-tv-bu-vb-pc33:1.0a": "",
  "pli-tv-bu-vb-pc33:1.0b": "",
  "pli-tv-bu-vb-pc33:1.1": "Tena samayena buddho bhagavā vesāliyaṃ viharati mahāvane kūṭāgārasālāyaṃ.",
  "pli-tv-bu-vb-pc33:1.2": "Tena kho pana samayena vesāliyaṃ paṇītānaṃ bhattānaṃ bhattapaṭipāṭi adhiṭṭhitā hoti.",
  "pli-tv-bu-vb-pc33:1.3": "Atha kho aññatarassa daliddassa kammakārassa etadahosi—",
  "pli-tv-bu-vb-pc33:1.4": "“na kho idaṃ orakaṃ bhavissati yathayime manussā sakkaccaṃ bhattaṃ karonti; yannūnāhampi bhattaṃ kareyyan”ti.",
  "pli-tv-bu-vb-pc33:1.5": "Atha kho so daliddo kammakāro yena kirapatiko tenupasaṅkami;",
  "pli-tv-bu-vb-pc33:1.6": "upasaṅkamitvā taṃ kirapatikaṃ etadavoca—",
  "pli-tv-bu-vb-pc33:1.7": "“icchāmahaṃ, ayyaputta, buddhappamukhassa bhikkhusaṃghassa bhattaṃ kātuṃ.",
  "pli-tv-bu-vb-pc33:1.8": "Dehi me vetanan”ti.",
  "pli-tv-bu-vb-pc33:1.9": "Sopi kho kirapatiko saddho hoti pasanno.",
  "pli-tv-bu-vb-pc33:1.10": "Atha kho so kirapatiko tassa daliddassa kammakārassa abbhātirekaṃ vetanaṃ adāsi.",
  "pli-tv-bu-vb-pc33:1.11": "Atha kho so daliddo kammakāro yena bhagavā tenupasaṅkami;",
  "pli-tv-bu-vb-pc33:1.12": "upasaṅkamitvā bhagavantaṃ abhivādetvā ekamantaṃ nisīdi.",
  "pli-tv-bu-vb-pc33:1.13": "Ekamantaṃ nisinno kho so daliddo kammakāro bhagavantaṃ etadavoca—",
  "pli-tv-bu-vb-pc33:1.14": "“adhivāsetu me, bhante, bhagavā svātanāya bhattaṃ saddhiṃ bhikkhusaṃghenā”ti.",
  "pli-tv-bu-vb-pc33:1.15": "“Mahā kho, āvuso, bhikkhusaṃgho, jānāhī”ti.",
  "pli-tv-bu-vb-pc33:1.16": "“Hotu, bhante, mahā bhikkhusaṃgho.",
  "pli-tv-bu-vb-pc33:1.17": "Bahū me badarā paṭiyattā badaramissena peyyā paripūrissantī”ti.",
  "pli-tv-bu-vb-pc33:1.18": "Adhivāsesi bhagavā tuṇhībhāvena.",
  "pli-tv-bu-vb-pc33:1.19": "Atha kho so daliddo kammakāro bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi.",
  "pli-tv-bu-vb-pc33:1.20": "Assosuṃ kho bhikkhū—",
  "pli-tv-bu-vb-pc33:1.21": "“daliddena kira kammakārena svātanāya buddhappamukho bhikkhusaṃgho nimantito, badaramissena peyyā paripūrissantī”ti.",
  "pli-tv-bu-vb-pc33:1.22": "Te kālasseva piṇḍāya caritvā bhuñjiṃsu.",
  "pli-tv-bu-vb-pc33:1.23": "Assosuṃ kho manussā—",
  "pli-tv-bu-vb-pc33:1.24": "“daliddena kira kammakārena buddhappamukho bhikkhusaṃgho nimantito”ti.",
  "pli-tv-bu-vb-pc33:1.25": "Te daliddassa kammakārassa pahūtaṃ khādanīyaṃ bhojanīyaṃ abhihariṃsu.",
  "pli-tv-bu-vb-pc33:1.26": "Atha kho so daliddo kammakāro tassā rattiyā accayena paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi—",
  "pli-tv-bu-vb-pc33:1.27": "“kālo, bhante, niṭṭhitaṃ bhattan”ti.",
  "pli-tv-bu-vb-pc33:1.28": "Atha kho bhagavā pubbaṇhasamayaṃ nivāsetvā pattacīvaramādāya yena tassa daliddassa kammakārassa nivesanaṃ tenupasaṅkami;",
  "pli-tv-bu-vb-pc33:1.29": "upasaṅkamitvā paññatte āsane nisīdi saddhiṃ bhikkhusaṃghena.",
  "pli-tv-bu-vb-pc33:1.30": "Atha kho so daliddo kammakāro bhattagge bhikkhū parivisati.",
  "pli-tv-bu-vb-pc33:1.31": "Bhikkhū evamāhaṃsu—",
  "pli-tv-bu-vb-pc33:1.32": "“thokaṃ, āvuso, dehi. Thokaṃ, āvuso, dehī”ti.",
  "pli-tv-bu-vb-pc33:1.33": "“Mā kho tumhe, bhante, ‘ayaṃ daliddo kammakāro’ti thokaṃ thokaṃ paṭiggaṇhittha.",
  "pli-tv-bu-vb-pc33:1.34": "Pahūtaṃ me khādanīyaṃ bhojanīyaṃ paṭiyattaṃ.",
  "pli-tv-bu-vb-pc33:1.35": "Paṭiggaṇhatha, bhante, yāvadatthan”ti.",
  "pli-tv-bu-vb-pc33:1.36": "“Na kho mayaṃ, āvuso, etaṃkāraṇā thokaṃ thokaṃ paṭiggaṇhāma.",
  "pli-tv-bu-vb-pc33:1.37": "Api ca, mayaṃ kālasseva piṇḍāya caritvā bhuñjimhā; tena mayaṃ thokaṃ thokaṃ paṭiggaṇhāmā”ti.",
  "pli-tv-bu-vb-pc33:1.38": "Atha kho so daliddo kammakāro ujjhāyati khiyyati vipāceti—",
  "pli-tv-bu-vb-pc33:1.39": "“kathañhi nāma bhadantā mayā nimantitā aññatra bhuñjissanti.",
  "pli-tv-bu-vb-pc33:1.40": "Na cāhaṃ paṭibalo yāvadatthaṃ dātun”ti?",
  "pli-tv-bu-vb-pc33:1.41": "Assosuṃ kho bhikkhū tassa daliddassa kammakārassa ujjhāyantassa khiyyantassa vipācentassa.",
  "pli-tv-bu-vb-pc33:1.42": "Ye te bhikkhū appicchā … pe …",
  "pli-tv-bu-vb-pc33:1.43": "te ujjhāyanti khiyyanti vipācenti—",
  "pli-tv-bu-vb-pc33:1.44": "“kathañhi nāma bhikkhū aññatra nimantitā aññatra bhuñjissantī”ti … pe …",
  "pli-tv-bu-vb-pc33:1.45": "“saccaṃ kira, bhikkhave, bhikkhū aññatra nimantitā aññatra bhuñjantī”ti?",
  "pli-tv-bu-vb-pc33:1.46": "“Saccaṃ, bhagavā”ti.",
  "pli-tv-bu-vb-pc33:1.47": "Vigarahi buddho bhagavā … pe …",
  "pli-tv-bu-vb-pc33:1.48": "kathañhi nāma te, bhikkhave, moghapurisā aññatra nimantitā aññatra bhuñjissanti.",
  "pli-tv-bu-vb-pc33:1.49": "Netaṃ, bhikkhave, appasannānaṃ vā pasādāya … pe …",
  "pli-tv-bu-vb-pc33:1.50": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc33:1.50a": "",
  "pli-tv-bu-vb-pc33:1.51": "“Paramparabhojane pācittiyan”ti.",
  "pli-tv-bu-vb-pc33:1.52": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc33:2.0a": "",
  "pli-tv-bu-vb-pc33:2.1": "Tena kho pana samayena aññataro bhikkhu gilāno hoti.",
  "pli-tv-bu-vb-pc33:2.2": "Aññataro bhikkhu piṇḍapātaṃ ādāya yena so bhikkhu tenupasaṅkami; upasaṅkamitvā taṃ bhikkhuṃ etadavoca—",
  "pli-tv-bu-vb-pc33:2.3": "“bhuñjāhi, āvuso”ti.",
  "pli-tv-bu-vb-pc33:2.4": "“Alaṃ, āvuso, atthi me bhattapaccāsā”ti.",
  "pli-tv-bu-vb-pc33:2.5": "Tassa bhikkhuno piṇḍapāto ussūre āharīyittha.",
  "pli-tv-bu-vb-pc33:2.6": "So bhikkhu na cittarūpaṃ bhuñji.",
  "pli-tv-bu-vb-pc33:2.7": "Bhagavato etamatthaṃ ārocesuṃ.",
  "pli-tv-bu-vb-pc33:2.8": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc33:2.9": "“anujānāmi, bhikkhave, gilānena bhikkhunā paramparabhojanaṃ bhuñjituṃ.",
  "pli-tv-bu-vb-pc33:2.10": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc33:2.10a": "",
  "pli-tv-bu-vb-pc33:2.11": "“Paramparabhojane, aññatra samayā, pācittiyaṃ.",
  "pli-tv-bu-vb-pc33:2.12": "Tatthāyaṃ samayo.",
  "pli-tv-bu-vb-pc33:2.13": "Gilānasamayo—ayaṃ tattha samayo”ti.",
  "pli-tv-bu-vb-pc33:2.14": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc33:3.0a": "",
  "pli-tv-bu-vb-pc33:3.1": "Tena kho pana samayena manussā cīvaradānasamaye sacīvarabhattaṃ paṭiyādetvā bhikkhū nimantenti—",
  "pli-tv-bu-vb-pc33:3.2": "“bhojetvā cīvarena acchādessāmā”ti.",
  "pli-tv-bu-vb-pc33:3.3": "Bhikkhū kukkuccāyantā nādhivāsenti—“paṭikkhittaṃ bhagavatā paramparabhojanan”ti.",
  "pli-tv-bu-vb-pc33:3.4": "Cīvaraṃ parittaṃ uppajjati.",
  "pli-tv-bu-vb-pc33:3.5": "Bhagavato etamatthaṃ ārocesuṃ … pe …",
  "pli-tv-bu-vb-pc33:3.6": "anujānāmi, bhikkhave, cīvaradānasamaye paramparabhojanaṃ bhuñjituṃ.",
  "pli-tv-bu-vb-pc33:3.7": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc33:3.7a": "",
  "pli-tv-bu-vb-pc33:3.8": "“Paramparabhojane, aññatra samayā, pācittiyaṃ.",
  "pli-tv-bu-vb-pc33:3.9": "Tatthāyaṃ samayo.",
  "pli-tv-bu-vb-pc33:3.10": "Gilānasamayo, cīvaradānasamayo—ayaṃ tattha samayo”ti.",
  "pli-tv-bu-vb-pc33:3.11": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc33:3.11a": "",
  "pli-tv-bu-vb-pc33:3.12": "Tena kho pana samayena manussā cīvarakārake bhikkhū bhattena nimantenti.",
  "pli-tv-bu-vb-pc33:3.13": "Bhikkhū kukkuccāyantā nādhivāsenti—“paṭikkhittaṃ bhagavatā paramparabhojanan”ti.",
  "pli-tv-bu-vb-pc33:3.14": "Bhagavato etamatthaṃ ārocesuṃ … pe …",
  "pli-tv-bu-vb-pc33:3.15": "anujānāmi, bhikkhave, cīvarakārasamaye paramparabhojanaṃ bhuñjituṃ.",
  "pli-tv-bu-vb-pc33:3.16": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc33:3.16a": "",
  "pli-tv-bu-vb-pc33:3.17": "“Paramparabhojane, aññatra samayā, pācittiyaṃ.",
  "pli-tv-bu-vb-pc33:3.18": "Tatthāyaṃ samayo.",
  "pli-tv-bu-vb-pc33:3.19": "Gilānasamayo, cīvaradānasamayo, cīvarakārasamayo—ayaṃ tattha samayo”ti.",
  "pli-tv-bu-vb-pc33:3.20": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc33:4.0a": "",
  "pli-tv-bu-vb-pc33:4.1": "Atha kho bhagavā pubbaṇhasamayaṃ nivāsetvā pattacīvaramādāya āyasmatā ānandena pacchāsamaṇena yena aññataraṃ kulaṃ tenupasaṅkami;",
  "pli-tv-bu-vb-pc33:4.2": "upasaṅkamitvā paññatte āsane nisīdi.",
  "pli-tv-bu-vb-pc33:4.3": "Atha kho te manussā bhagavato ca āyasmato ca ānandassa bhojanaṃ adaṃsu.",
  "pli-tv-bu-vb-pc33:4.4": "Āyasmā ānando kukkuccāyanto na paṭiggaṇhāti.",
  "pli-tv-bu-vb-pc33:4.5": "“Gaṇhāhi, ānandā”ti.",
  "pli-tv-bu-vb-pc33:4.6": "“Alaṃ, bhagavā, atthi me bhattapaccāsā”ti.",
  "pli-tv-bu-vb-pc33:4.7": "“Tenahānanda, vikappetvā gaṇhāhī”ti.",
  "pli-tv-bu-vb-pc33:4.8": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“",
  "pli-tv-bu-vb-pc33:4.9": "anujānāmi, bhikkhave, vikappetvā paramparabhojanaṃ bhuñjituṃ.",
  "pli-tv-bu-vb-pc33:4.10": "Evañca pana, bhikkhave, vikappetabbaṃ—",
  "pli-tv-bu-vb-pc33:4.11": "‘mayhaṃ bhattapaccāsaṃ itthannāmassa dammī’”ti.",
  "pli-tv-bu-vb-pc33:5.1.0a": "",
  "pli-tv-bu-vb-pc33:5.1.1": "Paramparabhojanaṃ nāma",
  "pli-tv-bu-vb-pc33:5.1.2": "pañcannaṃ bhojanānaṃ aññatarena bhojanena nimantito, taṃ ṭhapetvā aññaṃ pañcannaṃ bhojanānaṃ aññataraṃ bhojanaṃ bhuñjati, etaṃ paramparabhojanaṃ nāma.",
  "pli-tv-bu-vb-pc33:5.1.3": "Aññatra samayāti",
  "pli-tv-bu-vb-pc33:5.1.4": "ṭhapetvā samayaṃ.",
  "pli-tv-bu-vb-pc33:5.1.5": "Gilānasamayo nāma",
  "pli-tv-bu-vb-pc33:5.1.6": "na sakkoti ekāsane nisinno yāvadatthaṃ bhuñjituṃ.",
  "pli-tv-bu-vb-pc33:5.1.7": "“Gilānasamayo”ti bhuñjitabbaṃ.",
  "pli-tv-bu-vb-pc33:5.1.8": "Cīvaradānasamayo nāma",
  "pli-tv-bu-vb-pc33:5.1.9": "anatthate kathine vassānassa pacchimo māso, atthate kathine pañca māsā. “Cīvaradānasamayo”ti bhuñjitabbaṃ.",
  "pli-tv-bu-vb-pc33:5.1.10": "Cīvarakārasamayo nāma",
  "pli-tv-bu-vb-pc33:5.1.11": "cīvare kayiramāne.",
  "pli-tv-bu-vb-pc33:5.1.12": "“Cīvarakārasamayo”ti bhuñjitabbaṃ.",
  "pli-tv-bu-vb-pc33:5.1.13": "“Aññatra samayā bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pc33:5.1.14": "Ajjhohāre ajjhohāre āpatti pācittiyassa.",
  "pli-tv-bu-vb-pc33:5.2.0a": "",
  "pli-tv-bu-vb-pc33:5.2.1": "Paramparabhojane paramparabhojanasaññī, aññatra samayā, bhuñjati, āpatti pācittiyassa.",
  "pli-tv-bu-vb-pc33:5.2.2": "Paramparabhojane vematiko, aññatra samayā, bhuñjati, āpatti pācittiyassa.",
  "pli-tv-bu-vb-pc33:5.2.3": "Paramparabhojane naparamparabhojanasaññī, aññatra samayā, bhuñjati, āpatti pācittiyassa.",
  "pli-tv-bu-vb-pc33:5.2.4": "Naparamparabhojane paramparabhojanasaññī, āpatti dukkaṭassa.",
  "pli-tv-bu-vb-pc33:5.2.5": "Naparamparabhojane vematiko, āpatti dukkaṭassa.",
  "pli-tv-bu-vb-pc33:5.2.6": "Naparamparabhojane naparamparabhojanasaññī, anāpatti.",
  "pli-tv-bu-vb-pc33:5.3.0a": "",
  "pli-tv-bu-vb-pc33:5.3.1": "Anāpatti—",
  "pli-tv-bu-vb-pc33:5.3.2": "samaye,",
  "pli-tv-bu-vb-pc33:5.3.3": "vikappetvā bhuñjati,",
  "pli-tv-bu-vb-pc33:5.3.4": "dve tayo nimantane ekato bhuñjati,",
  "pli-tv-bu-vb-pc33:5.3.5": "nimantanapaṭipāṭiyā bhuñjati,",
  "pli-tv-bu-vb-pc33:5.3.6": "sakalena gāmena nimantito tasmiṃ gāme yattha katthaci bhuñjati,",
  "pli-tv-bu-vb-pc33:5.3.7": "sakalena pūgena nimantito tasmiṃ pūge yattha katthaci bhuñjati,",
  "pli-tv-bu-vb-pc33:5.3.8": "nimantiyamāno bhikkhaṃ gahessāmīti bhaṇati,",
  "pli-tv-bu-vb-pc33:5.3.9": "niccabhatte,",
  "pli-tv-bu-vb-pc33:5.3.10": "salākabhatte,",
  "pli-tv-bu-vb-pc33:5.3.11": "pakkhike,",
  "pli-tv-bu-vb-pc33:5.3.12": "uposathike,",
  "pli-tv-bu-vb-pc33:5.3.13": "pāṭipadike,",
  "pli-tv-bu-vb-pc33:5.3.14": "pañca bhojanāni ṭhapetvā sabbattha anāpatti,",
  "pli-tv-bu-vb-pc33:5.3.15": "ummattakassa,",
  "pli-tv-bu-vb-pc33:5.3.16": "ādikammikassāti.",
  "pli-tv-bu-vb-pc33:5.3.17": "Paramparabhojanasikkhāpadaṃ niṭṭhitaṃ tatiyaṃ."
}