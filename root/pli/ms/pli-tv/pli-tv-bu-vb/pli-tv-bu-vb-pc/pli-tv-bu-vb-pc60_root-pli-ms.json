{
  "pli-tv-bu-vb-pc60:0.1": "Theravāda Vinaya",
  "pli-tv-bu-vb-pc60:0.2": "Mahāvibhaṅga",
  "pli-tv-bu-vb-pc60:0.3": "Pācittiyakaṇḍa",
  "pli-tv-bu-vb-pc60:0.4": "Surāpānavagga",
  "pli-tv-bu-vb-pc60:0.5": "60. Cīvaraapanidhānasikkhāpada",
  "pli-tv-bu-vb-pc60:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc60:1.2": "Tena kho pana samayena sattarasavaggiyā bhikkhū asannihitaparikkhārā honti.",
  "pli-tv-bu-vb-pc60:1.3": "Chabbaggiyā bhikkhū sattarasavaggiyānaṃ bhikkhūnaṃ pattampi cīvarampi apanidhenti.",
  "pli-tv-bu-vb-pc60:1.4": "Sattarasavaggiyā bhikkhū chabbaggiye bhikkhū etadavocuṃ—",
  "pli-tv-bu-vb-pc60:1.5": "“dethāvuso, amhākaṃ pattampi cīvarampī”ti.",
  "pli-tv-bu-vb-pc60:1.6": "Chabbaggiyā bhikkhū hasanti, te rodanti.",
  "pli-tv-bu-vb-pc60:1.7": "Bhikkhū evamāhaṃsu—",
  "pli-tv-bu-vb-pc60:1.8": "“kissa tumhe, āvuso, rodathā”ti?",
  "pli-tv-bu-vb-pc60:1.9": "“Ime, āvuso, chabbaggiyā bhikkhū amhākaṃ pattampi cīvarampi apanidhentī”ti.",
  "pli-tv-bu-vb-pc60:1.10": "Ye te bhikkhū appicchā … pe …",
  "pli-tv-bu-vb-pc60:1.11": "te ujjhāyanti khiyyanti vipācenti—",
  "pli-tv-bu-vb-pc60:1.12": "“kathañhi nāma chabbaggiyā bhikkhū bhikkhūnaṃ pattampi cīvarampi apanidhessantī”ti … pe …",
  "pli-tv-bu-vb-pc60:1.13": "“saccaṃ kira tumhe, bhikkhave, bhikkhūnaṃ pattampi cīvarampi apanidhethā”ti?",
  "pli-tv-bu-vb-pc60:1.14": "“Saccaṃ, bhagavā”ti.",
  "pli-tv-bu-vb-pc60:1.15": "Vigarahi buddho bhagavā … pe …",
  "pli-tv-bu-vb-pc60:1.16": "kathañhi nāma tumhe, moghapurisā, bhikkhūnaṃ pattampi cīvarampi apanidhessatha.",
  "pli-tv-bu-vb-pc60:1.17": "Netaṃ, moghapurisā, appasannānaṃ vā pasādāya … pe …",
  "pli-tv-bu-vb-pc60:1.18": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc60:1.19": "“Yo pana bhikkhu bhikkhussa pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheyya vā apanidhāpeyya vā, antamaso hasāpekkhopi, pācittiyan”ti.",
  "pli-tv-bu-vb-pc60:2.1.1": "Yo panāti",
  "pli-tv-bu-vb-pc60:2.1.2": "yo yādiso … pe …",
  "pli-tv-bu-vb-pc60:2.1.3": "bhikkhūti",
  "pli-tv-bu-vb-pc60:2.1.4": "… pe …",
  "pli-tv-bu-vb-pc60:2.1.5": "ayaṃ imasmiṃ atthe adhippeto bhikkhūti.",
  "pli-tv-bu-vb-pc60:2.1.6": "Bhikkhussāti",
  "pli-tv-bu-vb-pc60:2.1.7": "aññassa bhikkhussa.",
  "pli-tv-bu-vb-pc60:2.1.8": "Patto nāma",
  "pli-tv-bu-vb-pc60:2.1.9": "dve pattā—",
  "pli-tv-bu-vb-pc60:2.1.10": "ayopatto, mattikāpatto.",
  "pli-tv-bu-vb-pc60:2.1.11": "Cīvaraṃ nāma",
  "pli-tv-bu-vb-pc60:2.1.12": "channaṃ cīvarānaṃ aññataraṃ cīvaraṃ, vikappanupagaṃ pacchimaṃ.",
  "pli-tv-bu-vb-pc60:2.1.13": "Nisīdanaṃ nāma",
  "pli-tv-bu-vb-pc60:2.1.14": "sadasaṃ vuccati.",
  "pli-tv-bu-vb-pc60:2.1.15": "Sūcigharaṃ nāma",
  "pli-tv-bu-vb-pc60:2.1.16": "sasūcikaṃ vā asūcikaṃ vā.",
  "pli-tv-bu-vb-pc60:2.1.17": "Kāyabandhanaṃ nāma",
  "pli-tv-bu-vb-pc60:2.1.18": "dve kāyabandhanāni—",
  "pli-tv-bu-vb-pc60:2.1.19": "paṭṭikā, sūkarantakaṃ.",
  "pli-tv-bu-vb-pc60:2.1.20": "Apanidheyya vāti",
  "pli-tv-bu-vb-pc60:2.1.21": "sayaṃ apanidheti, āpatti pācittiyassa.",
  "pli-tv-bu-vb-pc60:2.1.22": "Apanidhāpeyya vāti",
  "pli-tv-bu-vb-pc60:2.1.23": "aññaṃ āṇāpesi, āpatti pācittiyassa.",
  "pli-tv-bu-vb-pc60:2.1.24": "Sakiṃ āṇatto bahukampi apanidheti, āpatti pācittiyassa.",
  "pli-tv-bu-vb-pc60:2.1.25": "Antamaso hasāpekkhopīti",
  "pli-tv-bu-vb-pc60:2.1.26": "kīḷādhippāyo.",
  "pli-tv-bu-vb-pc60:2.2.1": "Upasampanne upasampannasaññī pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheti vā apanidhāpeti vā, antamaso hasāpekkhopi, āpatti pācittiyassa.",
  "pli-tv-bu-vb-pc60:2.2.2": "Upasampanne vematiko … pe …",
  "pli-tv-bu-vb-pc60:2.2.3": "upasampanne anupasampannasaññī pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheti vā apanidhāpeti vā, antamaso hasāpekkhopi, āpatti pācittiyassa.",
  "pli-tv-bu-vb-pc60:2.2.4": "Aññaṃ parikkhāraṃ apanidheti vā apanidhāpeti vā, antamaso hasāpekkhopi, āpatti dukkaṭassa.",
  "pli-tv-bu-vb-pc60:2.2.5": "Anupasampannassa pattaṃ vā cīvaraṃ vā aññaṃ vā parikkhāraṃ apanidheti vā apanidhāpeti vā, antamaso hasāpekkhopi, āpatti dukkaṭassa.",
  "pli-tv-bu-vb-pc60:2.2.6": "Anupasampanne upasampannasaññī, āpatti dukkaṭassa.",
  "pli-tv-bu-vb-pc60:2.2.7": "Anupasampanne vematiko, āpatti dukkaṭassa.",
  "pli-tv-bu-vb-pc60:2.2.8": "Anupasampanne anupasampannasaññī, āpatti dukkaṭassa.",
  "pli-tv-bu-vb-pc60:2.3.1": "Anāpatti—",
  "pli-tv-bu-vb-pc60:2.3.2": "nahasādhippāyo, dunnikkhittaṃ paṭisāmeti, “dhammiṃ kathaṃ katvā dassāmī”ti paṭisāmeti, ummattakassa, ādikammikassāti.",
  "pli-tv-bu-vb-pc60:2.3.3": "Cīvaraapanidhānasikkhāpadaṃ niṭṭhitaṃ dasamaṃ.",
  "pli-tv-bu-vb-pc60:2.3.4": "Surāpānavaggo chaṭṭho.",
  "pli-tv-bu-vb-pc60:2.3.5": "Tassuddānaṃ",
  "pli-tv-bu-vb-pc60:2.3.6": "Surā aṅguli hāso ca,",
  "pli-tv-bu-vb-pc60:2.3.7": "anādariyañca bhiṃsanaṃ;",
  "pli-tv-bu-vb-pc60:2.3.8": "Jotinahānadubbaṇṇaṃ,",
  "pli-tv-bu-vb-pc60:2.3.9": "sāmaṃ apanidhena cāti."
}