{
  "pli-tv-bu-vb-pc68:0.1": "Theravāda Vinaya",
  "pli-tv-bu-vb-pc68:0.2": "Mahāvibhaṅga",
  "pli-tv-bu-vb-pc68:0.3": "Pācittiyakaṇḍa",
  "pli-tv-bu-vb-pc68:0.4": "Sappāṇakavagga",
  "pli-tv-bu-vb-pc68:0.5": "68. Ariṭṭhasikkhāpada",
  "pli-tv-bu-vb-pc68:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc68:1.2": "Tena kho pana samayena ariṭṭhassa nāma bhikkhuno gaddhabādhipubbassa evarūpaṃ pāpakaṃ diṭṭhigataṃ uppannaṃ hoti—",
  "pli-tv-bu-vb-pc68:1.3": "“tathāhaṃ bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā”ti.",
  "pli-tv-bu-vb-pc68:1.4": "Assosuṃ kho sambahulā bhikkhū—",
  "pli-tv-bu-vb-pc68:1.5": "“ariṭṭhassa kira nāma bhikkhuno gaddhabādhipubbassa evarūpaṃ pāpakaṃ diṭṭhigataṃ uppannaṃ—",
  "pli-tv-bu-vb-pc68:1.6": "‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā’”ti.",
  "pli-tv-bu-vb-pc68:1.7": "Atha kho te bhikkhū yena ariṭṭho bhikkhu gaddhabādhipubbo tenupasaṅkamiṃsu;",
  "pli-tv-bu-vb-pc68:1.8": "upasaṅkamitvā ariṭṭhaṃ bhikkhuṃ gaddhabādhipubbaṃ etadavocuṃ—",
  "pli-tv-bu-vb-pc68:1.9": "“saccaṃ kira te, āvuso ariṭṭha, evarūpaṃ pāpakaṃ diṭṭhigataṃ uppannaṃ—",
  "pli-tv-bu-vb-pc68:1.10": "‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā’”ti?",
  "pli-tv-bu-vb-pc68:1.11": "“Evaṃ byā kho ahaṃ, āvuso, bhagavatā dhammaṃ desitaṃ ājānāmi—",
  "pli-tv-bu-vb-pc68:1.12": "‘yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti.",
  "pli-tv-bu-vb-pc68:1.13": "“Mā, āvuso ariṭṭha, evaṃ avaca.",
  "pli-tv-bu-vb-pc68:1.14": "Mā bhagavantaṃ abbhācikkhi.",
  "pli-tv-bu-vb-pc68:1.15": "Na hi sādhu bhagavato abbhakkhānaṃ.",
  "pli-tv-bu-vb-pc68:1.16": "Na hi bhagavā evaṃ vadeyya.",
  "pli-tv-bu-vb-pc68:1.17": "Anekapariyāyenāvuso ariṭṭha, antarāyikā dhammā antarāyikā vuttā bhagavatā.",
  "pli-tv-bu-vb-pc68:1.18": "Alañca pana te paṭisevato antarāyāya.",
  "pli-tv-bu-vb-pc68:1.19": "Appassādā kāmā vuttā bhagavatā bahudukkhā bahupāyāsā, ādīnavo ettha bhiyyo.",
  "pli-tv-bu-vb-pc68:1.20": "Aṭṭhikaṅkalūpamā kāmā vuttā bhagavatā bahudukkhā bahupāyāsā, ādīnavo ettha bhiyyo.",
  "pli-tv-bu-vb-pc68:1.21": "Maṃsapesūpamā kāmā vuttā bhagavatā … pe …",
  "pli-tv-bu-vb-pc68:1.22": "tiṇukkūpamā kāmā vuttā bhagavatā …",
  "pli-tv-bu-vb-pc68:1.23": "aṅgārakāsūpamā kāmā vuttā bhagavatā …",
  "pli-tv-bu-vb-pc68:1.24": "supinakūpamā kāmā vuttā bhagavatā …",
  "pli-tv-bu-vb-pc68:1.25": "yācitakūpamā kāmā vuttā bhagavatā …",
  "pli-tv-bu-vb-pc68:1.26": "rukkhaphalūpamā kāmā vuttā bhagavatā …",
  "pli-tv-bu-vb-pc68:1.27": "asisūnūpamā kāmā vuttā bhagavatā …",
  "pli-tv-bu-vb-pc68:1.28": "sattisūlūpamā kāmā vuttā bhagavatā …",
  "pli-tv-bu-vb-pc68:1.29": "sappasirūpamā kāmā vuttā bhagavatā bahudukkhā bahupāyāsā, ādīnavo ettha bhiyyo”ti.",
  "pli-tv-bu-vb-pc68:1.30": "Evampi kho ariṭṭho bhikkhu gaddhabādhipubbo tehi bhikkhūhi vuccamāno tatheva taṃ pāpakaṃ diṭṭhigataṃ thāmasā parāmāsā abhinivissa voharati—",
  "pli-tv-bu-vb-pc68:1.31": "“evaṃ byā kho ahaṃ, āvuso, bhagavatā dhammaṃ desitaṃ ājānāmi—",
  "pli-tv-bu-vb-pc68:1.32": "‘yathā yeme antarāyikā dhammā vuttā bhagavatā, te paṭisevato nālaṃ antarāyāyā’”ti.",
  "pli-tv-bu-vb-pc68:1.33": "Yato ca kho te bhikkhū nāsakkhiṃsu ariṭṭhaṃ bhikkhuṃ gaddhabādhipubbaṃ etasmā pāpakā diṭṭhigatā vivecetuṃ, atha kho te bhikkhū yena bhagavā tenupasaṅkamiṃsu;",
  "pli-tv-bu-vb-pc68:1.34": "upasaṅkamitvā bhagavato etamatthaṃ ārocesuṃ.",
  "pli-tv-bu-vb-pc68:1.35": "Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā ariṭṭhaṃ bhikkhuṃ gaddhabādhipubbaṃ paṭipucchi—",
  "pli-tv-bu-vb-pc68:1.36": "“saccaṃ kira te, ariṭṭha, evarūpaṃ pāpakaṃ diṭṭhigataṃ uppannaṃ—",
  "pli-tv-bu-vb-pc68:1.37": "‘tathāhaṃ bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti?",
  "pli-tv-bu-vb-pc68:1.38": "“Evaṃ byā kho ahaṃ, bhante, bhagavatā dhammaṃ desitaṃ ājānāmi—",
  "pli-tv-bu-vb-pc68:1.39": "‘yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti.",
  "pli-tv-bu-vb-pc68:1.40": "Kassa nu kho nāma tvaṃ, moghapurisa, mayā evaṃ dhammaṃ desitaṃ ājānāsi?",
  "pli-tv-bu-vb-pc68:1.41": "Nanu mayā, moghapurisa, anekapariyāyena antarāyikā dhammā antarāyikā vuttā.",
  "pli-tv-bu-vb-pc68:1.42": "Alañca pana te paṭisevato antarāyāya.",
  "pli-tv-bu-vb-pc68:1.43": "Appassādā kāmā vuttā mayā bahudukkhā bahupāyāsā, ādīnavo ettha bhiyyo.",
  "pli-tv-bu-vb-pc68:1.44": "Aṭṭhikaṅkalūpamā kāmā vuttā mayā … pe …",
  "pli-tv-bu-vb-pc68:1.45": "maṃsapesūpamā kāmā vuttā mayā …",
  "pli-tv-bu-vb-pc68:1.46": "tiṇukkūpamā kāmā vuttā mayā …",
  "pli-tv-bu-vb-pc68:1.47": "aṅgārakāsūpamā kāmā vuttā mayā …",
  "pli-tv-bu-vb-pc68:1.48": "supinakūpamā kāmā vuttā mayā …",
  "pli-tv-bu-vb-pc68:1.49": "yācitakūpamā kāmā vuttā mayā …",
  "pli-tv-bu-vb-pc68:1.50": "rukkhaphalūpamā kāmā vuttā mayā …",
  "pli-tv-bu-vb-pc68:1.51": "asisūnūpamā kāmā vuttā mayā …",
  "pli-tv-bu-vb-pc68:1.52": "sattisūlūpamā kāmā vuttā mayā …",
  "pli-tv-bu-vb-pc68:1.53": "sappasirūpamā kāmā vuttā mayā bahudukkhā bahupāyāsā, ādīnavo ettha bhiyyo.",
  "pli-tv-bu-vb-pc68:1.54": "Atha ca pana tvaṃ, moghapurisa, attanā duggahitena amhe ceva abbhācikkhasi, attānañca khaṇasi, bahuñca apuññaṃ pasavasi.",
  "pli-tv-bu-vb-pc68:1.55": "Tañhi te, moghapurisa, bhavissati dīgharattaṃ ahitāya dukkhāya.",
  "pli-tv-bu-vb-pc68:1.56": "Netaṃ, moghapurisa, appasannānaṃ vā pasādāya … pe …",
  "pli-tv-bu-vb-pc68:1.57": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc68:1.58": "“Yo pana bhikkhu evaṃ vadeyya—",
  "pli-tv-bu-vb-pc68:1.59": "‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā’ti so bhikkhu bhikkhūhi evamassa vacanīyo—‘",
  "pli-tv-bu-vb-pc68:1.60": "māyasmā evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, anekapariyāyenāvuso, antarāyikā dhammā antarāyikā vuttā bhagavatā, alañca pana te paṭisevato antarāyāyā’ti.",
  "pli-tv-bu-vb-pc68:1.61": "Evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya.",
  "pli-tv-bu-vb-pc68:1.62": "Yāvatatiyañce samanubhāsiyamāno taṃ paṭinissajjeyya, iccetaṃ kusalaṃ, no ce paṭinissajjeyya, pācittiyan”ti.",
  "pli-tv-bu-vb-pc68:2.1.1": "Yo panāti",
  "pli-tv-bu-vb-pc68:2.1.2": "yo yādiso … pe …",
  "pli-tv-bu-vb-pc68:2.1.3": "bhikkhūti",
  "pli-tv-bu-vb-pc68:2.1.4": "… pe …",
  "pli-tv-bu-vb-pc68:2.1.5": "ayaṃ imasmiṃ atthe adhippeto bhikkhūti.",
  "pli-tv-bu-vb-pc68:2.1.6": "Evaṃ vadeyyāti—",
  "pli-tv-bu-vb-pc68:2.1.7": "“tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā te paṭisevato nālaṃ antarāyāyā”ti.",
  "pli-tv-bu-vb-pc68:2.1.8": "So bhikkhūti",
  "pli-tv-bu-vb-pc68:2.1.9": "yo so evaṃvādī bhikkhu.",
  "pli-tv-bu-vb-pc68:2.1.10": "Bhikkhūhīti",
  "pli-tv-bu-vb-pc68:2.1.11": "aññehi bhikkhūhi.",
  "pli-tv-bu-vb-pc68:2.1.12": "Ye passanti ye suṇanti tehi vattabbo—",
  "pli-tv-bu-vb-pc68:2.1.13": "“māyasmā evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, anekapariyāyenāvuso antarāyikā dhammā antarāyikā vuttā bhagavatā.",
  "pli-tv-bu-vb-pc68:2.1.14": "Alañca pana te paṭisevato antarāyāyā”ti.",
  "pli-tv-bu-vb-pc68:2.1.15": "Dutiyampi vattabbo.",
  "pli-tv-bu-vb-pc68:2.1.16": "Tatiyampi vattabbo.",
  "pli-tv-bu-vb-pc68:2.1.17": "Sace paṭinissajjati, iccetaṃ kusalaṃ;",
  "pli-tv-bu-vb-pc68:2.1.18": "no ce paṭinissajjati, āpatti dukkaṭassa.",
  "pli-tv-bu-vb-pc68:2.1.19": "Sutvā na vadanti, āpatti dukkaṭassa.",
  "pli-tv-bu-vb-pc68:2.1.20": "So bhikkhu saṃghamajjhampi ākaḍḍhitvā vattabbo—",
  "pli-tv-bu-vb-pc68:2.1.21": "“māyasmā evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, anekapariyāyenāvuso antarāyikā dhammā antarāyikā vuttā bhagavatā.",
  "pli-tv-bu-vb-pc68:2.1.22": "Alañca pana te paṭisevato antarāyāyā”ti.",
  "pli-tv-bu-vb-pc68:2.1.23": "Dutiyampi vattabbo.",
  "pli-tv-bu-vb-pc68:2.1.24": "Tatiyampi vattabbo.",
  "pli-tv-bu-vb-pc68:2.1.25": "Sace paṭinissajjati, iccetaṃ kusalaṃ.",
  "pli-tv-bu-vb-pc68:2.1.26": "No ce paṭinissajjati, āpatti dukkaṭassa.",
  "pli-tv-bu-vb-pc68:2.1.27": "So bhikkhu samanubhāsitabbo.",
  "pli-tv-bu-vb-pc68:2.1.28": "“Evañca pana, bhikkhave, samanubhāsitabbo.",
  "pli-tv-bu-vb-pc68:2.1.29": "Byattena bhikkhunā paṭibalena saṃgho ñāpetabbo—",
  "pli-tv-bu-vb-pc68:2.1.30": "‘Suṇātu me, bhante, saṃgho.",
  "pli-tv-bu-vb-pc68:2.1.31": "Itthannāmassa bhikkhuno evarūpaṃ pāpakaṃ diṭṭhigataṃ uppannaṃ—",
  "pli-tv-bu-vb-pc68:2.1.32": "“tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti.",
  "pli-tv-bu-vb-pc68:2.1.33": "So taṃ diṭṭhiṃ na paṭinissajjati.",
  "pli-tv-bu-vb-pc68:2.1.34": "Yadi saṃghassa pattakallaṃ, saṃgho itthannāmaṃ bhikkhuṃ samanubhāseyya—",
  "pli-tv-bu-vb-pc68:2.1.35": "tassā diṭṭhiyā paṭinissaggāya.",
  "pli-tv-bu-vb-pc68:2.1.36": "Esā ñatti.",
  "pli-tv-bu-vb-pc68:2.1.37": "Suṇātu me, bhante, saṃgho.",
  "pli-tv-bu-vb-pc68:2.1.38": "Itthannāmassa bhikkhuno evarūpaṃ pāpakaṃ diṭṭhigataṃ uppannaṃ—",
  "pli-tv-bu-vb-pc68:2.1.39": "“tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti.",
  "pli-tv-bu-vb-pc68:2.1.40": "So taṃ diṭṭhiṃ na paṭinissajjati.",
  "pli-tv-bu-vb-pc68:2.1.41": "Saṃgho itthannāmaṃ bhikkhuṃ samanubhāsati tassā diṭṭhiyā paṭinissaggāya.",
  "pli-tv-bu-vb-pc68:2.1.42": "Yassāyasmato khamati itthannāmassa bhikkhuno samanubhāsanā, tassā diṭṭhiyā paṭinissaggāya, so tuṇhassa;",
  "pli-tv-bu-vb-pc68:2.1.43": "yassa nakkhamati, so bhāseyya.",
  "pli-tv-bu-vb-pc68:2.1.44": "Dutiyampi etamatthaṃ vadāmi … pe …",
  "pli-tv-bu-vb-pc68:2.1.45": "tatiyampi etamatthaṃ vadāmi—",
  "pli-tv-bu-vb-pc68:2.1.46": "suṇātu me, bhante, saṃgho.",
  "pli-tv-bu-vb-pc68:2.1.47": "Itthannāmassa bhikkhuno evarūpaṃ pāpakaṃ diṭṭhigataṃ uppannaṃ—",
  "pli-tv-bu-vb-pc68:2.1.48": "“tathāhaṃ bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā”ti.",
  "pli-tv-bu-vb-pc68:2.1.49": "So taṃ diṭṭhiṃ na paṭinissajjati.",
  "pli-tv-bu-vb-pc68:2.1.50": "Saṃgho itthannāmaṃ bhikkhuṃ samanubhāsati tassā diṭṭhiyā paṭinissaggāya.",
  "pli-tv-bu-vb-pc68:2.1.51": "Yassāyasmato khamati itthannāmassa bhikkhuno samanubhāsanā, tassā diṭṭhiyā paṭinissaggāya, so tuṇhassa;",
  "pli-tv-bu-vb-pc68:2.1.52": "yassa nakkhamati, so bhāseyya.",
  "pli-tv-bu-vb-pc68:2.1.53": "Samanubhaṭṭho saṃghena itthannāmo bhikkhu, tassā diṭṭhiyā paṭinissaggāya.",
  "pli-tv-bu-vb-pc68:2.1.54": "Khamati saṃghassa, tasmā tuṇhī, evametaṃ dhārayāmī’”ti.",
  "pli-tv-bu-vb-pc68:2.1.55": "Ñattiyā dukkaṭaṃ.",
  "pli-tv-bu-vb-pc68:2.1.56": "Dvīhi kammavācāhi dukkaṭā.",
  "pli-tv-bu-vb-pc68:2.1.57": "Kammavācāpariyosāne āpatti pācittiyassa.",
  "pli-tv-bu-vb-pc68:2.2.1": "Dhammakamme dhammakammasaññī na paṭinissajjati, āpatti pācittiyassa.",
  "pli-tv-bu-vb-pc68:2.2.2": "Dhammakamme vematiko na paṭinissajjati, āpatti pācittiyassa.",
  "pli-tv-bu-vb-pc68:2.2.3": "Dhammakamme adhammakammasaññī na paṭinissajjati, āpatti pācittiyassa.",
  "pli-tv-bu-vb-pc68:2.2.4": "Adhammakamme dhammakammasaññī, āpatti dukkaṭassa.",
  "pli-tv-bu-vb-pc68:2.2.5": "Adhammakamme vematiko, āpatti dukkaṭassa.",
  "pli-tv-bu-vb-pc68:2.2.6": "Adhammakamme adhammakammasaññī, āpatti dukkaṭassa.",
  "pli-tv-bu-vb-pc68:2.3.1": "Anāpatti—",
  "pli-tv-bu-vb-pc68:2.3.2": "asamanubhāsantassa, paṭinissajjantassa, ummattakassāti.",
  "pli-tv-bu-vb-pc68:2.3.3": "Ariṭṭhasikkhāpadaṃ niṭṭhitaṃ aṭṭhamaṃ."
}