{
  "pli-tv-bu-vb-ay1:0.1": "Theravāda Vinaya",
  "pli-tv-bu-vb-ay1:0.2": "Mahāvibhaṅga",
  "pli-tv-bu-vb-ay1:0.3": "Aniyatakaṇḍa",
  "pli-tv-bu-vb-ay1:0.4": "1. Paṭhamaaniyatasikkhāpada",
  "pli-tv-bu-vb-ay1:0.5": "Ime kho panāyasmanto dve aniyatā dhammā uddesaṃ āgacchanti.",
  "pli-tv-bu-vb-ay1:1.0a": "",
  "pli-tv-bu-vb-ay1:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-ay1:1.2": "Tena kho pana samayena āyasmā udāyī sāvatthiyaṃ kulūpako hoti, bahukāni kulāni upasaṅkamati.",
  "pli-tv-bu-vb-ay1:1.3": "Tena kho pana samayena āyasmato udāyissa upaṭṭhākakulassa kumārikā aññatarassa kulassa kumārakassa dinnā hoti.",
  "pli-tv-bu-vb-ay1:1.4": "Atha kho āyasmā udāyī pubbaṇhasamayaṃ nivāsetvā pattacīvaramādāya yena taṃ kulaṃ tenupasaṅkami;",
  "pli-tv-bu-vb-ay1:1.5": "upasaṅkamitvā manusse pucchi—",
  "pli-tv-bu-vb-ay1:1.6": "“kahaṃ itthannāmā”ti?",
  "pli-tv-bu-vb-ay1:1.7": "Te evamāhaṃsu—",
  "pli-tv-bu-vb-ay1:1.8": "“dinnā, bhante, amukassa kulassa kumārakassā”ti.",
  "pli-tv-bu-vb-ay1:1.9": "Tampi kho kulaṃ āyasmato udāyissa upaṭṭhākaṃ hoti.",
  "pli-tv-bu-vb-ay1:1.10": "Atha kho āyasmā udāyī yena taṃ kulaṃ tenupasaṅkami;",
  "pli-tv-bu-vb-ay1:1.11": "upasaṅkamitvā manusse pucchi—",
  "pli-tv-bu-vb-ay1:1.12": "“kahaṃ itthannāmā”ti?",
  "pli-tv-bu-vb-ay1:1.13": "Te evamāhaṃsu—",
  "pli-tv-bu-vb-ay1:1.14": "“esāyya, ovarake nisinnā”ti.",
  "pli-tv-bu-vb-ay1:1.15": "Atha kho āyasmā udāyī yena sā kumārikā tenupasaṅkami;",
  "pli-tv-bu-vb-ay1:1.16": "upasaṅkamitvā tassā kumārikāya saddhiṃ eko ekāya raho paṭicchanne āsane alaṃkammaniye nisajjaṃ kappesi kālayuttaṃ samullapanto kālayuttaṃ dhammaṃ bhaṇanto.",
  "pli-tv-bu-vb-ay1:1.17": "Tena kho pana samayena visākhā migāramātā bahuputtā hoti bahunattā arogaputtā aroganattā abhimaṅgalasammatā.",
  "pli-tv-bu-vb-ay1:1.18": "Manussā yaññesu chaṇesu ussavesu visākhaṃ migāramātaraṃ paṭhamaṃ bhojenti.",
  "pli-tv-bu-vb-ay1:1.19": "Atha kho visākhā migāramātā nimantitā taṃ kulaṃ agamāsi.",
  "pli-tv-bu-vb-ay1:1.20": "Addasā kho visākhā migāramātā āyasmantaṃ udāyiṃ tassā kumārikāya saddhiṃ ekaṃ ekāya raho paṭicchanne āsane alaṃkammaniye nisinnaṃ.",
  "pli-tv-bu-vb-ay1:1.21": "Disvāna āyasmantaṃ udāyiṃ etadavoca—",
  "pli-tv-bu-vb-ay1:1.22": "“idaṃ, bhante, nacchannaṃ nappatirūpaṃ yaṃ ayyo mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappeti.",
  "pli-tv-bu-vb-ay1:1.23": "Kiñcāpi, bhante, ayyo anatthiko tena dhammena, api ca dussaddhāpayā appasannā manussā”ti.",
  "pli-tv-bu-vb-ay1:1.24": "Evampi kho āyasmā udāyī visākhāya migāramātuyā vuccamāno nādiyi.",
  "pli-tv-bu-vb-ay1:1.25": "Atha kho visākhā migāramātā nikkhamitvā bhikkhūnaṃ etamatthaṃ ārocesi.",
  "pli-tv-bu-vb-ay1:1.26": "Ye te bhikkhū appicchā … pe …",
  "pli-tv-bu-vb-ay1:1.27": "te ujjhāyanti khiyyanti vipācenti—",
  "pli-tv-bu-vb-ay1:1.28": "“kathañhi nāma āyasmā udāyī mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappessatī”ti.",
  "pli-tv-bu-vb-ay1:1.29": "Atha kho te bhikkhū āyasmantaṃ udāyiṃ anekapariyāyena vigarahitvā bhagavato etamatthaṃ ārocesuṃ … pe …",
  "pli-tv-bu-vb-ay1:1.30": "“saccaṃ kira tvaṃ, udāyi, mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappesī”ti?",
  "pli-tv-bu-vb-ay1:1.31": "“Saccaṃ, bhagavā”ti.",
  "pli-tv-bu-vb-ay1:1.32": "Vigarahi buddho bhagavā … pe …",
  "pli-tv-bu-vb-ay1:1.33": "kathañhi nāma tvaṃ, moghapurisa, mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappessasi.",
  "pli-tv-bu-vb-ay1:1.34": "Netaṃ, moghapurisa, appasannānaṃ vā pasādāya … pe …",
  "pli-tv-bu-vb-ay1:1.35": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-ay1:1.35a": "",
  "pli-tv-bu-vb-ay1:1.36": "“Yo pana bhikkhu mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappeyya, tamenaṃ saddheyyavacasā upāsikā disvā tiṇṇaṃ dhammānaṃ aññatarena vadeyya—",
  "pli-tv-bu-vb-ay1:1.37": "pārājikena vā saṃghādisesena vā pācittiyena vā, nisajjaṃ bhikkhu paṭijānamāno tiṇṇaṃ dhammānaṃ aññatarena kāretabbo—",
  "pli-tv-bu-vb-ay1:1.38": "pārājikena vā saṃghādisesena vā pācittiyena vā, yena vā sā saddheyyavacasā upāsikā vadeyya, tena so bhikkhu kāretabbo.",
  "pli-tv-bu-vb-ay1:1.39": "Ayaṃ dhammo aniyato”ti.",
  "pli-tv-bu-vb-ay1:2.1.0a": "",
  "pli-tv-bu-vb-ay1:2.1.1": "Yo panāti",
  "pli-tv-bu-vb-ay1:2.1.2": "yo yādiso … pe …",
  "pli-tv-bu-vb-ay1:2.1.3": "bhikkhūti",
  "pli-tv-bu-vb-ay1:2.1.4": "… pe …",
  "pli-tv-bu-vb-ay1:2.1.5": "ayaṃ imasmiṃ atthe adhippeto bhikkhūti.",
  "pli-tv-bu-vb-ay1:2.1.6": "Mātugāmo nāma",
  "pli-tv-bu-vb-ay1:2.1.7": "manussitthī, na yakkhī na petī na tiracchānagatā.",
  "pli-tv-bu-vb-ay1:2.1.8": "Antamaso tadahujātāpi dārikā, pageva mahattarī.",
  "pli-tv-bu-vb-ay1:2.1.9": "Saddhinti",
  "pli-tv-bu-vb-ay1:2.1.10": "ekato.",
  "pli-tv-bu-vb-ay1:2.1.11": "Eko ekāyāti",
  "pli-tv-bu-vb-ay1:2.1.12": "bhikkhu ceva hoti mātugāmo ca.",
  "pli-tv-bu-vb-ay1:2.1.13": "Raho nāma",
  "pli-tv-bu-vb-ay1:2.1.14": "cakkhussa raho, sotassa raho.",
  "pli-tv-bu-vb-ay1:2.1.15": "Cakkhussa raho nāma",
  "pli-tv-bu-vb-ay1:2.1.16": "na sakkā hoti akkhiṃ vā nikhaṇīyamāne bhamukaṃ vā ukkhipīyamāne sīsaṃ vā ukkhipīyamāne passituṃ.",
  "pli-tv-bu-vb-ay1:2.1.17": "Sotassa raho nāma",
  "pli-tv-bu-vb-ay1:2.1.18": "na sakkā hoti pakatikathā sotuṃ.",
  "pli-tv-bu-vb-ay1:2.1.19": "Paṭicchannaṃ nāma",
  "pli-tv-bu-vb-ay1:2.1.20": "āsanaṃ kuṭṭena vā kavāṭena vā kilañjena vā sāṇipākārena vā rukkhena vā thambhena vā kotthaḷiyā vā yena kenaci paṭicchannaṃ hoti.",
  "pli-tv-bu-vb-ay1:2.1.21": "Alaṃkammaniyeti",
  "pli-tv-bu-vb-ay1:2.1.22": "sakkā hoti methunaṃ dhammaṃ paṭisevituṃ.",
  "pli-tv-bu-vb-ay1:2.1.23": "Nisajjaṃ kappeyyāti",
  "pli-tv-bu-vb-ay1:2.1.24": "mātugāme nisinne bhikkhu upanisinno vā hoti upanipanno vā.",
  "pli-tv-bu-vb-ay1:2.1.25": "Bhikkhu nisinne mātugāmo upanisinno vā hoti upanipanno vā.",
  "pli-tv-bu-vb-ay1:2.1.26": "Ubho vā nisinnā honti ubho vā nipannā.",
  "pli-tv-bu-vb-ay1:2.1.27": "Saddheyyavacasā nāma",
  "pli-tv-bu-vb-ay1:2.1.28": "āgataphalā abhisametāvinī viññātasāsanā.",
  "pli-tv-bu-vb-ay1:2.1.29": "Upāsikā nāma",
  "pli-tv-bu-vb-ay1:2.1.30": "buddhaṃ saraṇaṃ gatā, dhammaṃ saraṇaṃ gatā, saṃghaṃ saraṇaṃ gatā.",
  "pli-tv-bu-vb-ay1:2.1.31": "Disvāti",
  "pli-tv-bu-vb-ay1:2.1.32": "passitvā.",
  "pli-tv-bu-vb-ay1:2.2.1": "Tiṇṇaṃ dhammānaṃ aññatarena vadeyya—",
  "pli-tv-bu-vb-ay1:2.2.2": "pārājikena vā saṃghādisesena vā pācittiyena vā.",
  "pli-tv-bu-vb-ay1:2.2.3": "Nisajjaṃ bhikkhu paṭijānamāno tiṇṇaṃ dhammānaṃ aññatarena kāretabbo—",
  "pli-tv-bu-vb-ay1:2.2.4": "pārājikena vā saṃghādisesena vā pācittiyena vā.",
  "pli-tv-bu-vb-ay1:2.2.5": "Yena vā sā saddheyyavacasā upāsikā vadeyya tena so bhikkhu kāretabbo.",
  "pli-tv-bu-vb-ay1:2.2.6": "Sā ce evaṃ vadeyya—",
  "pli-tv-bu-vb-ay1:2.2.7": "“ayyo mayā diṭṭho nisinno mātugāmassa methunaṃ dhammaṃ paṭisevanto”ti,",
  "pli-tv-bu-vb-ay1:2.2.8": "so ca taṃ paṭijānāti, āpattiyā kāretabbo.",
  "pli-tv-bu-vb-ay1:2.2.9": "Sā ce evaṃ vadeyya—",
  "pli-tv-bu-vb-ay1:2.2.10": "“ayyo mayā diṭṭho nisinno mātugāmassa methunaṃ dhammaṃ paṭisevanto”ti,",
  "pli-tv-bu-vb-ay1:2.2.11": "so ce evaṃ vadeyya—",
  "pli-tv-bu-vb-ay1:2.2.12": "“saccāhaṃ nisinno, no ca kho methunaṃ dhammaṃ paṭisevin”ti,",
  "pli-tv-bu-vb-ay1:2.2.13": "nisajjāya kāretabbo.",
  "pli-tv-bu-vb-ay1:2.2.14": "Sā ce evaṃ vadeyya—",
  "pli-tv-bu-vb-ay1:2.2.15": "“ayyo mayā diṭṭho nisinno mātugāmassa methunaṃ dhammaṃ paṭisevanto”ti,",
  "pli-tv-bu-vb-ay1:2.2.16": "so ce evaṃ vadeyya—",
  "pli-tv-bu-vb-ay1:2.2.17": "“nāhaṃ nisinno, api ca kho nipanno”ti,",
  "pli-tv-bu-vb-ay1:2.2.18": "nipajjāya kāretabbo.",
  "pli-tv-bu-vb-ay1:2.2.19": "Sā ce evaṃ vadeyya—",
  "pli-tv-bu-vb-ay1:2.2.20": "“ayyo mayā diṭṭho nisinno mātugāmassa methunaṃ dhammaṃ paṭisevanto”ti,",
  "pli-tv-bu-vb-ay1:2.2.21": "so ce evaṃ vadeyya—",
  "pli-tv-bu-vb-ay1:2.2.22": "“nāhaṃ nisinno, api ca kho ṭhito”ti,",
  "pli-tv-bu-vb-ay1:2.2.23": "na kāretabbo.",
  "pli-tv-bu-vb-ay1:2.2.24": "Sā ce evaṃ vadeyya—",
  "pli-tv-bu-vb-ay1:2.2.25": "“ayyo mayā diṭṭho nipanno mātugāmassa methunaṃ dhammaṃ paṭisevanto”ti,",
  "pli-tv-bu-vb-ay1:2.2.26": "so ca taṃ paṭijānāti, āpattiyā kāretabbo.",
  "pli-tv-bu-vb-ay1:2.2.27": "Sā ce evaṃ vadeyya—",
  "pli-tv-bu-vb-ay1:2.2.28": "“ayyo mayā diṭṭho nipanno mātugāmassa methunaṃ dhammaṃ paṭisevanto”ti,",
  "pli-tv-bu-vb-ay1:2.2.29": "so ce evaṃ vadeyya—",
  "pli-tv-bu-vb-ay1:2.2.30": "“saccāhaṃ nipanno, no ca kho methunaṃ dhammaṃ paṭisevin”ti,",
  "pli-tv-bu-vb-ay1:2.2.31": "nipajjāya kāretabbo.",
  "pli-tv-bu-vb-ay1:2.2.32": "Sā ce evaṃ vadeyya—",
  "pli-tv-bu-vb-ay1:2.2.33": "“ayyo mayā diṭṭho nipanno mātugāmassa methunaṃ dhammaṃ paṭisevanto”ti,",
  "pli-tv-bu-vb-ay1:2.2.34": "so ce evaṃ vadeyya—",
  "pli-tv-bu-vb-ay1:2.2.35": "“nāhaṃ nipanno, api ca kho nisinno”ti,",
  "pli-tv-bu-vb-ay1:2.2.36": "nisajjāya kāretabbo.",
  "pli-tv-bu-vb-ay1:2.2.37": "Sā ce evaṃ vadeyya—",
  "pli-tv-bu-vb-ay1:2.2.38": "“ayyo mayā diṭṭho nipanno mātugāmassa methunaṃ dhammaṃ paṭisevanto”ti,",
  "pli-tv-bu-vb-ay1:2.2.39": "so ce evaṃ vadeyya—",
  "pli-tv-bu-vb-ay1:2.2.40": "“nāhaṃ nipanno, api ca kho ṭhito”ti,",
  "pli-tv-bu-vb-ay1:2.2.41": "na kāretabbo.",
  "pli-tv-bu-vb-ay1:2.2.42": "Sā ce evaṃ vadeyya—",
  "pli-tv-bu-vb-ay1:2.2.43": "“ayyo mayā diṭṭho nisinno mātugāmena saddhiṃ kāyasaṃsaggaṃ samāpajjanto”ti,",
  "pli-tv-bu-vb-ay1:2.2.44": "so ca taṃ paṭijānāti, āpattiyā kāretabbo … pe …",
  "pli-tv-bu-vb-ay1:2.2.45": "“saccāhaṃ nisinno no ca kho kāyasaṃsaggaṃ samāpajjin”ti,",
  "pli-tv-bu-vb-ay1:2.2.46": "nisajjāya kāretabbo … pe …",
  "pli-tv-bu-vb-ay1:2.2.47": "“nāhaṃ nisinno, api ca kho nipanno”ti,",
  "pli-tv-bu-vb-ay1:2.2.48": "nipajjāya kāretabbo … pe …",
  "pli-tv-bu-vb-ay1:2.2.49": "“nāhaṃ nisinno, api ca kho ṭhito”ti,",
  "pli-tv-bu-vb-ay1:2.2.50": "na kāretabbo.",
  "pli-tv-bu-vb-ay1:2.2.51": "Sā ce evaṃ vadeyya—",
  "pli-tv-bu-vb-ay1:2.2.52": "“ayyo mayā diṭṭho nipanno mātugāmena saddhiṃ kāyasaṃsaggaṃ samāpajjanto”ti,",
  "pli-tv-bu-vb-ay1:2.2.53": "so ca taṃ paṭijānāti, āpattiyā kāretabbo … pe …",
  "pli-tv-bu-vb-ay1:2.2.54": "“saccāhaṃ nipanno, no ca kho kāyasaṃsaggaṃ samāpajjin”ti,",
  "pli-tv-bu-vb-ay1:2.2.55": "nipajjāya kāretabbo … pe …",
  "pli-tv-bu-vb-ay1:2.2.56": "“nāhaṃ nipanno, api ca kho nisinno”ti,",
  "pli-tv-bu-vb-ay1:2.2.57": "nisajjāya kāretabbo … pe …",
  "pli-tv-bu-vb-ay1:2.2.58": "“nāhaṃ nipanno, api ca kho ṭhito”ti,",
  "pli-tv-bu-vb-ay1:2.2.59": "na kāretabbo.",
  "pli-tv-bu-vb-ay1:2.2.60": "Sā ce evaṃ vadeyya—",
  "pli-tv-bu-vb-ay1:2.2.61": "“ayyo mayā diṭṭho mātugāmena saddhiṃ eko ekāya raho paṭicchanne āsane alaṃkammaniye nisinno”ti,",
  "pli-tv-bu-vb-ay1:2.2.62": "so ca taṃ paṭijānāti, nisajjāya kāretabbo … pe …",
  "pli-tv-bu-vb-ay1:2.2.63": "“nāhaṃ nisinno, api ca kho nipanno”ti,",
  "pli-tv-bu-vb-ay1:2.2.64": "nipajjāya kāretabbo … pe …",
  "pli-tv-bu-vb-ay1:2.2.65": "“nāhaṃ nisinno, api ca kho ṭhito”ti,",
  "pli-tv-bu-vb-ay1:2.2.66": "na kāretabbo.",
  "pli-tv-bu-vb-ay1:2.2.67": "Sā ce evaṃ vadeyya—",
  "pli-tv-bu-vb-ay1:2.2.68": "“ayyo mayā diṭṭho mātugāmena saddhiṃ eko ekāya raho paṭicchanne āsane alaṃkammaniye nipanno”ti,",
  "pli-tv-bu-vb-ay1:2.2.69": "so ca taṃ paṭijānāti, nipajjāya kāretabbo … pe …",
  "pli-tv-bu-vb-ay1:2.2.70": "“nāhaṃ nipanno, api ca kho nisinno”ti,",
  "pli-tv-bu-vb-ay1:2.2.71": "nisajjāya kāretabbo … pe …",
  "pli-tv-bu-vb-ay1:2.2.72": "“nāhaṃ nipanno, api ca kho ṭhito”ti,",
  "pli-tv-bu-vb-ay1:2.2.73": "na kāretabbo.",
  "pli-tv-bu-vb-ay1:2.2.74": "Aniyatoti",
  "pli-tv-bu-vb-ay1:2.2.75": "na niyato,",
  "pli-tv-bu-vb-ay1:2.2.76": "pārājikaṃ vā saṃghādiseso vā pācittiyaṃ vā.",
  "pli-tv-bu-vb-ay1:3.0a": "",
  "pli-tv-bu-vb-ay1:3.1": "Gamanaṃ paṭijānāti, nisajjaṃ paṭijānāti, āpattiṃ paṭijānāti, āpattiyā kāretabbo.",
  "pli-tv-bu-vb-ay1:3.2": "Gamanaṃ paṭijānāti, nisajjaṃ na paṭijānāti, āpattiṃ paṭijānāti, āpattiyā kāretabbo.",
  "pli-tv-bu-vb-ay1:3.3": "Gamanaṃ paṭijānāti, nisajjaṃ paṭijānāti, āpattiṃ na paṭijānāti, nisajjāya kāretabbo.",
  "pli-tv-bu-vb-ay1:3.4": "Gamanaṃ paṭijānāti, nisajjaṃ na paṭijānāti, āpattiṃ na paṭijānāti, na kāretabbo.",
  "pli-tv-bu-vb-ay1:3.5": "Gamanaṃ na paṭijānāti, nisajjaṃ paṭijānāti, āpattiṃ paṭijānāti, āpattiyā kāretabbo.",
  "pli-tv-bu-vb-ay1:3.6": "Gamanaṃ na paṭijānāti, nisajjaṃ na paṭijānāti, āpattiṃ paṭijānāti, āpattiyā kāretabbo.",
  "pli-tv-bu-vb-ay1:3.7": "Gamanaṃ na paṭijānāti, nisajjaṃ paṭijānāti, āpattiṃ na paṭijānāti, nisajjāya kāretabbo.",
  "pli-tv-bu-vb-ay1:3.8": "Gamanaṃ na paṭijānāti, nisajjaṃ na paṭijānāti, āpattiṃ na paṭijānāti, na kāretabboti.",
  "pli-tv-bu-vb-ay1:3.9": "Paṭhamo aniyato niṭṭhito."
}