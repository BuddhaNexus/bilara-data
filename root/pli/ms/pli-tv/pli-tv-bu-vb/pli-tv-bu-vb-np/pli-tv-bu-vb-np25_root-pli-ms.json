{
  "pli-tv-bu-vb-np25:0.1": "Theravāda Vinaya",
  "pli-tv-bu-vb-np25:0.2": "Mahāvibhaṅga",
  "pli-tv-bu-vb-np25:0.3": "Nissaggiyakaṇḍa",
  "pli-tv-bu-vb-np25:0.4": "Pattavagga",
  "pli-tv-bu-vb-np25:0.5": "25. Cīvaraacchindanasikkhāpada",
  "pli-tv-bu-vb-np25:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np25:1.2": "Tena kho pana samayena āyasmā upanando sakyaputto bhātuno saddhivihārikaṃ bhikkhuṃ etadavoca—",
  "pli-tv-bu-vb-np25:1.3": "“ehāvuso, janapadacārikaṃ pakkamissāmā”ti.",
  "pli-tv-bu-vb-np25:1.4": "“Nāhaṃ, bhante, gamissāmi;",
  "pli-tv-bu-vb-np25:1.5": "dubbalacīvaromhī”ti.",
  "pli-tv-bu-vb-np25:1.6": "“Ehāvuso, ahaṃ te cīvaraṃ dassāmī”ti",
  "pli-tv-bu-vb-np25:1.7": "tassa cīvaraṃ adāsi.",
  "pli-tv-bu-vb-np25:1.8": "Assosi kho so bhikkhu—",
  "pli-tv-bu-vb-np25:1.9": "“bhagavā kira janapadacārikaṃ pakkamissatī”ti.",
  "pli-tv-bu-vb-np25:1.10": "Atha kho tassa bhikkhuno etadahosi—",
  "pli-tv-bu-vb-np25:1.11": "“na dānāhaṃ āyasmatā upanandena sakyaputtena saddhiṃ janapadacārikaṃ pakkamissāmi, bhagavatā saddhiṃ janapadacārikaṃ pakkamissāmī”ti.",
  "pli-tv-bu-vb-np25:1.12": "Atha kho āyasmā upanando sakyaputto taṃ bhikkhuṃ etadavoca—",
  "pli-tv-bu-vb-np25:1.13": "“ehi dāni, āvuso, janapadacārikaṃ pakkamissāmā”ti.",
  "pli-tv-bu-vb-np25:1.14": "“Nāhaṃ, bhante, tayā saddhiṃ janapadacārikaṃ pakkamissāmi, bhagavatā saddhiṃ janapadacārikaṃ pakkamissāmī”ti.",
  "pli-tv-bu-vb-np25:1.15": "“Yampi tyāhaṃ, āvuso, cīvaraṃ adāsiṃ, mayā saddhiṃ janapadacārikaṃ pakkamissatī”ti,",
  "pli-tv-bu-vb-np25:1.16": "kupito anattamano acchindi.",
  "pli-tv-bu-vb-np25:1.17": "Atha kho so bhikkhu bhikkhūnaṃ etamatthaṃ ārocesi.",
  "pli-tv-bu-vb-np25:1.18": "Ye te bhikkhū appicchā … pe … te ujjhāyanti khiyyanti vipācenti—",
  "pli-tv-bu-vb-np25:1.20": "“kathañhi nāma āyasmā upanando sakyaputto bhikkhussa sāmaṃ cīvaraṃ datvā kupito anattamano acchindissatī”ti.",
  "pli-tv-bu-vb-np25:1.21": "Atha kho te bhikkhū āyasmantaṃ upanandaṃ sakyaputtaṃ anekapariyāyena vigarahitvā bhagavato etamatthaṃ ārocesuṃ … pe …",
  "pli-tv-bu-vb-np25:1.22": "“saccaṃ kira tvaṃ, upananda, bhikkhussa sāmaṃ cīvaraṃ datvā kupito anattamano acchindī”ti?",
  "pli-tv-bu-vb-np25:1.23": "“Saccaṃ, bhagavā”ti.",
  "pli-tv-bu-vb-np25:1.24": "Vigarahi buddho bhagavā … pe …",
  "pli-tv-bu-vb-np25:1.25": "kathañhi nāma tvaṃ, moghapurisa, bhikkhussa sāmaṃ cīvaraṃ datvā kupito anattamano acchindissasi.",
  "pli-tv-bu-vb-np25:1.26": "Netaṃ, moghapurisa, appasannānaṃ vā pasādāya … pe …",
  "pli-tv-bu-vb-np25:1.27": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np25:1.28": "“Yo pana bhikkhu bhikkhussa sāmaṃ cīvaraṃ datvā kupito anattamano acchindeyya vā acchindāpeyya vā, nissaggiyaṃ pācittiyan”ti.",
  "pli-tv-bu-vb-np25:1.29": "Yo panāti",
  "pli-tv-bu-vb-np25:1.30": "yo yādiso … pe …",
  "pli-tv-bu-vb-np25:1.31": "bhikkhūti",
  "pli-tv-bu-vb-np25:1.32": "… pe … ayaṃ imasmiṃ atthe adhippeto bhikkhūti.",
  "pli-tv-bu-vb-np25:1.34": "Bhikkhussāti",
  "pli-tv-bu-vb-np25:1.35": "aññassa bhikkhussa.",
  "pli-tv-bu-vb-np25:1.36": "Sāmanti",
  "pli-tv-bu-vb-np25:1.37": "sayaṃ datvā.",
  "pli-tv-bu-vb-np25:1.38": "Cīvaraṃ nāma",
  "pli-tv-bu-vb-np25:1.39": "channaṃ cīvarānaṃ aññataraṃ cīvaraṃ, vikappanupagaṃ pacchimaṃ.",
  "pli-tv-bu-vb-np25:1.40": "Kupito anattamanoti",
  "pli-tv-bu-vb-np25:1.41": "anabhiraddho āhatacitto khilajāto.",
  "pli-tv-bu-vb-np25:1.42": "Acchindeyyāti",
  "pli-tv-bu-vb-np25:1.43": "sayaṃ acchindati, nissaggiyaṃ pācittiyaṃ.",
  "pli-tv-bu-vb-np25:1.44": "Acchindāpeyyāti",
  "pli-tv-bu-vb-np25:1.45": "aññaṃ āṇāpeti, āpatti dukkaṭassa.",
  "pli-tv-bu-vb-np25:1.46": "Sakiṃ āṇatto bahukampi acchindati, nissaggiyaṃ hoti.",
  "pli-tv-bu-vb-np25:1.47": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np25:1.48": "Evañca pana, bhikkhave, nissajjitabbaṃ.",
  "pli-tv-bu-vb-np25:1.49": "… pe …",
  "pli-tv-bu-vb-np25:1.50": "“idaṃ me, bhante, cīvaraṃ bhikkhussa sāmaṃ datvā acchinnaṃ nissaggiyaṃ imāhaṃ saṃghassa nissajjāmī”ti … pe …",
  "pli-tv-bu-vb-np25:1.51": "dadeyyāti … pe …",
  "pli-tv-bu-vb-np25:1.52": "dadeyyunti … pe …",
  "pli-tv-bu-vb-np25:1.53": "āyasmato dammīti.",
  "pli-tv-bu-vb-np25:1.54": "Upasampanne upasampannasaññī cīvaraṃ datvā kupito anattamano acchindati vā acchindāpeti vā, nissaggiyaṃ pācittiyaṃ.",
  "pli-tv-bu-vb-np25:1.55": "Upasampanne vematiko cīvaraṃ datvā kupito anattamano acchindati vā acchindāpeti vā, nissaggiyaṃ pācittiyaṃ.",
  "pli-tv-bu-vb-np25:1.56": "Upasampanne anupasampannasaññī cīvaraṃ datvā kupito anattamano acchindati vā acchindāpeti vā, nissaggiyaṃ pācittiyaṃ.",
  "pli-tv-bu-vb-np25:1.57": "Aññaṃ parikkhāraṃ datvā kupito anattamano acchindati vā acchindāpeti vā, āpatti dukkaṭassa.",
  "pli-tv-bu-vb-np25:1.58": "Anupasampannassa cīvaraṃ vā aññaṃ vā parikkhāraṃ datvā kupito anattamano acchindati vā acchindāpeti vā, āpatti dukkaṭassa.",
  "pli-tv-bu-vb-np25:1.59": "Anupasampanne upasampannasaññī, āpatti dukkaṭassa.",
  "pli-tv-bu-vb-np25:1.60": "Anupasampanne vematiko, āpatti dukkaṭassa.",
  "pli-tv-bu-vb-np25:1.61": "Anupasampanne anupasampannasaññī, āpatti dukkaṭassa.",
  "pli-tv-bu-vb-np25:1.62": "Anāpatti—",
  "pli-tv-bu-vb-np25:1.63": "so vā deti,",
  "pli-tv-bu-vb-np25:1.64": "tassa vā vissasanto gaṇhāti,",
  "pli-tv-bu-vb-np25:1.65": "ummattakassa,",
  "pli-tv-bu-vb-np25:1.66": "ādikammikassāti.",
  "pli-tv-bu-vb-np25:1.67": "Cīvaraacchindanasikkhāpadaṃ niṭṭhitaṃ pañcamaṃ."
}