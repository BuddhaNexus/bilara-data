{
  "pli-tv-bu-vb-np24:0.1": "Theravāda Vinaya",
  "pli-tv-bu-vb-np24:0.2": "Mahāvibhaṅga",
  "pli-tv-bu-vb-np24:0.3": "Nissaggiyakaṇḍa",
  "pli-tv-bu-vb-np24:0.4": "Pattavagga",
  "pli-tv-bu-vb-np24:0.5": "24. Vassikasāṭikasikkhāpada",
  "pli-tv-bu-vb-np24:1.0a": "",
  "pli-tv-bu-vb-np24:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np24:1.2": "Tena kho pana samayena bhagavatā bhikkhūnaṃ vassikasāṭikā anuññātā hoti.",
  "pli-tv-bu-vb-np24:1.3": "Chabbaggiyā bhikkhū—“bhagavatā vassikasāṭikā anuññātā”ti,",
  "pli-tv-bu-vb-np24:1.4": "paṭikacceva vassikasāṭikacīvaraṃ pariyesanti,",
  "pli-tv-bu-vb-np24:1.5": "paṭikacceva katvā nivāsenti,",
  "pli-tv-bu-vb-np24:1.6": "jiṇṇāya vassikasāṭikāya naggā kāyaṃ ovassāpenti.",
  "pli-tv-bu-vb-np24:1.7": "Ye te bhikkhū appicchā … pe …",
  "pli-tv-bu-vb-np24:1.8": "te ujjhāyanti khiyyanti vipācenti—",
  "pli-tv-bu-vb-np24:1.9": "“kathañhi nāma chabbaggiyā bhikkhū paṭikacceva vassikasāṭikacīvaraṃ pariyesissanti, paṭikacceva katvā nivāsessanti, jiṇṇāya vassikasāṭikāya naggā kāyaṃ ovassāpessantī”ti.",
  "pli-tv-bu-vb-np24:1.10": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ … pe …",
  "pli-tv-bu-vb-np24:1.11": "“saccaṃ kira tumhe, bhikkhave, paṭikacceva vassikasāṭikacīvaraṃ pariyesatha?",
  "pli-tv-bu-vb-np24:1.12": "Paṭikacceva katvā nivāsetha?",
  "pli-tv-bu-vb-np24:1.13": "Jiṇṇāya vassikasāṭikāya naggā kāyaṃ ovassāpethā”ti?",
  "pli-tv-bu-vb-np24:1.14": "“Saccaṃ, bhagavā”ti.",
  "pli-tv-bu-vb-np24:1.15": "Vigarahi buddho bhagavā … pe …",
  "pli-tv-bu-vb-np24:1.16": "kathañhi nāma tumhe moghapurisā, paṭikacceva vassikasāṭikacīvaraṃ pariyesissatha, paṭikacceva katvā nivāsessatha, jiṇṇāya vassikasāṭikāya naggā kāyaṃ ovassāpessatha.",
  "pli-tv-bu-vb-np24:1.17": "Netaṃ, moghapurisā, appasannānaṃ vā pasādāya … pe …",
  "pli-tv-bu-vb-np24:1.18": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np24:1.18a": "",
  "pli-tv-bu-vb-np24:1.19": "“‘Māso seso gimhānan’ti bhikkhunā vassikasāṭikacīvaraṃ pariyesitabbaṃ;",
  "pli-tv-bu-vb-np24:1.20": "‘addhamāso seso gimhānan’ti katvā nivāsetabbaṃ.",
  "pli-tv-bu-vb-np24:1.21": "‘Orena ce māso seso gimhānan’ti vassikasāṭikacīvaraṃ pariyeseyya, ‘orenaddhamāso seso gimhānan’ti katvā nivāseyya, nissaggiyaṃ pācittiyan”ti.",
  "pli-tv-bu-vb-np24:2.0a": "",
  "pli-tv-bu-vb-np24:2.1": "“Māso seso gimhānan”ti bhikkhunā vassikasāṭikacīvaraṃ pariyesitabbanti.",
  "pli-tv-bu-vb-np24:2.2": "Ye manussā pubbepi vassikasāṭikacīvaraṃ denti te upasaṅkamitvā evamassu vacanīyā—",
  "pli-tv-bu-vb-np24:2.3": "“kālo vassikasāṭikāya, samayo vassikasāṭikāya, aññepi manussā vassikasāṭikacīvaraṃ dentī”ti.",
  "pli-tv-bu-vb-np24:2.4": "Na vattabbā—",
  "pli-tv-bu-vb-np24:2.5": "“detha me vassikasāṭikacīvaraṃ, āharatha me vassikasāṭikacīvaraṃ, parivattetha me vassikasāṭikacīvaraṃ, cetāpetha me vassikasāṭikacīvaran”ti.",
  "pli-tv-bu-vb-np24:2.6": "“Addhamāso seso gimhānan”ti katvā nivāsetabbanti.",
  "pli-tv-bu-vb-np24:2.7": "Addhamāse sese gimhāne katvā nivāsetabbaṃ.",
  "pli-tv-bu-vb-np24:2.8": "“Orena ce māso seso gimhānan”ti",
  "pli-tv-bu-vb-np24:2.9": "atirekamāse sese gimhāne vassikasāṭikacīvaraṃ pariyesati, nissaggiyaṃ pācittiyaṃ.",
  "pli-tv-bu-vb-np24:2.10": "“Orenaddhamāso seso gimhānan”ti",
  "pli-tv-bu-vb-np24:2.11": "atirekaddhamāse sese gimhāne katvā nivāseti, nissaggiyaṃ hoti.",
  "pli-tv-bu-vb-np24:2.12": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np24:2.13": "Evañca pana, bhikkhave, nissajjitabbaṃ …",
  "pli-tv-bu-vb-np24:2.14": "pe …",
  "pli-tv-bu-vb-np24:2.15": "“idaṃ me, bhante, vassikasāṭikacīvaraṃ atirekamāse sese gimhāne pariyiṭṭhaṃ atirekaddhamāse sese gimhāne katvā paridahitaṃ nissaggiyaṃ.",
  "pli-tv-bu-vb-np24:2.16": "Imāhaṃ saṃghassa nissajjāmī”ti … pe …",
  "pli-tv-bu-vb-np24:2.17": "dadeyyāti … pe …",
  "pli-tv-bu-vb-np24:2.18": "dadeyyunti … pe …",
  "pli-tv-bu-vb-np24:2.19": "āyasmato dammīti.",
  "pli-tv-bu-vb-np24:2.19a": "",
  "pli-tv-bu-vb-np24:2.20": "Atirekamāse sese gimhāne atirekasaññī vassikasāṭikacīvaraṃ pariyesati, nissaggiyaṃ pācittiyaṃ.",
  "pli-tv-bu-vb-np24:2.21": "Atirekamāse sese gimhāne vematiko vassikasāṭikacīvaraṃ pariyesati, nissaggiyaṃ pācittiyaṃ.",
  "pli-tv-bu-vb-np24:2.22": "Atirekamāse sese gimhāne ūnakasaññī vassikasāṭikacīvaraṃ pariyesati, nissaggiyaṃ pācittiyaṃ.",
  "pli-tv-bu-vb-np24:2.23": "Atirekaddhamāse sese gimhāne atirekasaññī katvā nivāseti, nissaggiyaṃ pācittiyaṃ.",
  "pli-tv-bu-vb-np24:2.24": "Atirekaddhamāse sese gimhāne vematiko katvā nivāseti, nissaggiyaṃ pācittiyaṃ.",
  "pli-tv-bu-vb-np24:2.25": "Atirekaddhamāse sese gimhāne ūnakasaññī katvā nivāseti, nissaggiyaṃ pācittiyaṃ.",
  "pli-tv-bu-vb-np24:2.26": "Satiyā vassikasāṭikāya naggo kāyaṃ ovassāpeti, āpatti dukkaṭassa.",
  "pli-tv-bu-vb-np24:2.27": "Ūnakamāse sese gimhāne atirekasaññī, āpatti dukkaṭassa.",
  "pli-tv-bu-vb-np24:2.28": "Ūnakamāse sese gimhāne vematiko, āpatti dukkaṭassa.",
  "pli-tv-bu-vb-np24:2.29": "Ūnakamāse sese gimhāne ūnakasaññī, anāpatti.",
  "pli-tv-bu-vb-np24:2.30": "Ūnakaddhamāse sese gimhāne atirekasaññī, āpatti dukkaṭassa.",
  "pli-tv-bu-vb-np24:2.31": "Ūnakaddhamāse sese gimhāne vematiko, āpatti dukkaṭassa.",
  "pli-tv-bu-vb-np24:2.32": "Ūnakaddhamāse sese gimhāne ūnakasaññī, anāpatti.",
  "pli-tv-bu-vb-np24:2.32a": "",
  "pli-tv-bu-vb-np24:2.33": "Anāpatti—",
  "pli-tv-bu-vb-np24:2.34": "“māso seso gimhānan”ti vassikasāṭikacīvaraṃ pariyesati,",
  "pli-tv-bu-vb-np24:2.35": "“addhamāso seso gimhānan”ti katvā nivāseti,",
  "pli-tv-bu-vb-np24:2.36": "“ūnakamāso seso gimhānan”ti vassikasāṭikacīvaraṃ pariyesati,",
  "pli-tv-bu-vb-np24:2.37": "“ūnakaddhamāso seso gimhānan”ti katvā nivāseti,",
  "pli-tv-bu-vb-np24:2.38": "pariyiṭṭhāya vassikasāṭikāya vassaṃ ukkaḍḍhiyyati,",
  "pli-tv-bu-vb-np24:2.39": "nivatthāya vassikasāṭikāya vassaṃ ukkaḍḍhiyyati, dhovitvā nikkhipitabbaṃ;",
  "pli-tv-bu-vb-np24:2.40": "samaye nivāsetabbaṃ, acchinnacīvarassa,",
  "pli-tv-bu-vb-np24:2.41": "naṭṭhacīvarassa,",
  "pli-tv-bu-vb-np24:2.42": "āpadāsu,",
  "pli-tv-bu-vb-np24:2.43": "ummattakassa,",
  "pli-tv-bu-vb-np24:2.44": "ādikammikassāti.",
  "pli-tv-bu-vb-np24:2.45": "Vassikasāṭikasikkhāpadaṃ niṭṭhitaṃ catutthaṃ."
}