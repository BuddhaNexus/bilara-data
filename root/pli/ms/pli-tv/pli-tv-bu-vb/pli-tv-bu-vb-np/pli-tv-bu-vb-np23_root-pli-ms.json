{
  "pli-tv-bu-vb-np23:0.1": "Theravāda Vinaya",
  "pli-tv-bu-vb-np23:0.2": "Mahāvibhaṅga",
  "pli-tv-bu-vb-np23:0.3": "Nissaggiyakaṇḍa",
  "pli-tv-bu-vb-np23:0.4": "Pattavagga",
  "pli-tv-bu-vb-np23:0.5": "23. Bhesajjasikkhāpada",
  "pli-tv-bu-vb-np23:1.1.0a": "",
  "pli-tv-bu-vb-np23:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np23:1.1.2": "Tena kho pana samayena āyasmā pilindavaccho rājagahe pabbhāraṃ sodhāpeti leṇaṃ kattukāmo.",
  "pli-tv-bu-vb-np23:1.1.3": "Atha kho rājā māgadho seniyo bimbisāro yenāyasmā pilindavaccho tenupasaṅkami;",
  "pli-tv-bu-vb-np23:1.1.4": "upasaṅkamitvā āyasmantaṃ pilindavacchaṃ abhivādetvā ekamantaṃ nisīdi.",
  "pli-tv-bu-vb-np23:1.1.5": "Ekamantaṃ nisinno kho rājā māgadho seniyo bimbisāro āyasmantaṃ pilindavacchaṃ etadavoca—",
  "pli-tv-bu-vb-np23:1.1.6": "“kiṃ, bhante, thero kārāpetī”ti?",
  "pli-tv-bu-vb-np23:1.1.7": "“Pabbhāraṃ, mahārāja, sodhāpemi leṇaṃ kattukāmo”ti.",
  "pli-tv-bu-vb-np23:1.1.8": "“Attho, bhante, ayyassa ārāmikenā”ti?",
  "pli-tv-bu-vb-np23:1.1.9": "“Na kho, mahārāja, bhagavatā ārāmiko anuññāto”ti.",
  "pli-tv-bu-vb-np23:1.1.10": "“Tena hi, bhante, bhagavantaṃ paṭipucchitvā mama āroceyyāthā”ti.",
  "pli-tv-bu-vb-np23:1.1.11": "“Evaṃ, mahārājā”ti kho āyasmā pilindavaccho rañño māgadhassa seniyassa bimbisārassa paccassosi.",
  "pli-tv-bu-vb-np23:1.1.12": "Atha kho āyasmā pilindavaccho rājānaṃ māgadhaṃ seniyaṃ bimbisāraṃ dhammiyā kathāya sandassesi samādapesi samuttejesi sampahaṃsesi.",
  "pli-tv-bu-vb-np23:1.1.13": "Atha kho rājā māgadho seniyo bimbisāro āyasmatā pilindavacchena dhammiyā kathāya sandassito samādapito samuttejito sampahaṃsito uṭṭhāyāsanā āyasmantaṃ pilindavacchaṃ abhivādetvā padakkhiṇaṃ katvā pakkāmi.",
  "pli-tv-bu-vb-np23:1.1.14": "Atha kho āyasmā pilindavaccho bhagavato santike dūtaṃ pāhesi—",
  "pli-tv-bu-vb-np23:1.1.15": "“rājā, bhante, māgadho seniyo bimbisāro ārāmikaṃ dātukāmo.",
  "pli-tv-bu-vb-np23:1.1.16": "Kathaṃ nu kho, bhante, mayā paṭipajjitabban”ti?",
  "pli-tv-bu-vb-np23:1.1.17": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-np23:1.1.18": "“anujānāmi, bhikkhave, ārāmikan”ti.",
  "pli-tv-bu-vb-np23:1.1.19": "Dutiyampi kho rājā māgadho seniyo bimbisāro yenāyasmā pilindavaccho tenupasaṅkami;",
  "pli-tv-bu-vb-np23:1.1.20": "upasaṅkamitvā āyasmantaṃ pilindavacchaṃ abhivādetvā ekamantaṃ nisīdi.",
  "pli-tv-bu-vb-np23:1.1.21": "Ekamantaṃ nisinno kho rājā māgadho seniyo bimbisāro āyasmantaṃ pilindavacchaṃ etadavoca—",
  "pli-tv-bu-vb-np23:1.1.22": "“anuññāto, bhante, bhagavatā ārāmiko”ti?",
  "pli-tv-bu-vb-np23:1.1.23": "“Evaṃ, mahārājā”ti.",
  "pli-tv-bu-vb-np23:1.1.24": "“Tena hi, bhante, ayyassa ārāmikaṃ dammī”ti.",
  "pli-tv-bu-vb-np23:1.1.25": "Atha kho rājā māgadho seniyo bimbisāro āyasmato pilindavacchassa ārāmikaṃ paṭissuṇitvā vissaritvā cirena satiṃ paṭilabhitvā aññataraṃ sabbatthakaṃ mahāmattaṃ āmantesi—",
  "pli-tv-bu-vb-np23:1.1.26": "“yo mayā, bhaṇe, ayyassa ārāmiko paṭissuto, dinno so ārāmiko”ti?",
  "pli-tv-bu-vb-np23:1.1.27": "“Na kho, deva, ayyassa ārāmiko dinno”ti.",
  "pli-tv-bu-vb-np23:1.1.28": "“Kīvaciraṃ nu kho, bhaṇe, ito hi taṃ hotī”ti?",
  "pli-tv-bu-vb-np23:1.1.29": "Atha kho so mahāmatto rattiyo gaṇetvā rājānaṃ māgadhaṃ seniyaṃ bimbisāraṃ etadavoca—",
  "pli-tv-bu-vb-np23:1.1.30": "“pañca, deva, rattisatānī”ti.",
  "pli-tv-bu-vb-np23:1.1.31": "“Tena hi, bhaṇe, ayyassa pañca ārāmikasatāni dehī”ti.",
  "pli-tv-bu-vb-np23:1.1.32": "“Evaṃ, devā”ti",
  "pli-tv-bu-vb-np23:1.1.33": "kho so mahāmatto rañño māgadhassa seniyassa bimbisārassa paṭissuṇitvā āyasmato pilindavacchassa pañca ārāmikasatāni pādāsi, pāṭiyekko gāmo nivisi.",
  "pli-tv-bu-vb-np23:1.1.34": "Ārāmikagāmakotipi naṃ āhaṃsu, pilindagāmakotipi naṃ āhaṃsu.",
  "pli-tv-bu-vb-np23:1.2.1": "Tena kho pana samayena āyasmā pilindavaccho tasmiṃ gāmake kulūpako hoti.",
  "pli-tv-bu-vb-np23:1.2.2": "Atha kho āyasmā pilindavaccho pubbaṇhasamayaṃ nivāsetvā pattacīvaraṃ ādāya pilindagāmakaṃ piṇḍāya pāvisi.",
  "pli-tv-bu-vb-np23:1.2.3": "Tena kho pana samayena tasmiṃ gāmake ussavo hoti.",
  "pli-tv-bu-vb-np23:1.2.4": "Dārakā alaṅkatā mālākitā kīḷanti.",
  "pli-tv-bu-vb-np23:1.2.5": "Atha kho āyasmā pilindavaccho pilindagāmake sapadānaṃ piṇḍāya caramāno yena aññatarassa ārāmikassa nivesanaṃ tenupasaṅkami;",
  "pli-tv-bu-vb-np23:1.2.6": "upasaṅkamitvā paññatte āsane nisīdi.",
  "pli-tv-bu-vb-np23:1.2.7": "Tena kho pana samayena tassā ārāmikiniyā dhītā aññe dārake alaṅkate mālākite passitvā rodati—",
  "pli-tv-bu-vb-np23:1.2.8": "“mālaṃ me detha,",
  "pli-tv-bu-vb-np23:1.2.9": "alaṅkāraṃ me dethā”ti.",
  "pli-tv-bu-vb-np23:1.2.10": "Atha kho āyasmā pilindavaccho taṃ ārāmikiniṃ etadavoca—",
  "pli-tv-bu-vb-np23:1.2.11": "“kissāyaṃ dārikā rodatī”ti?",
  "pli-tv-bu-vb-np23:1.2.12": "“Ayaṃ, bhante, dārikā aññe dārake alaṅkate mālākite passitvā rodati—",
  "pli-tv-bu-vb-np23:1.2.13": "‘mālaṃ me detha, alaṅkāraṃ me dethā’ti.",
  "pli-tv-bu-vb-np23:1.2.14": "Kuto amhākaṃ duggatānaṃ mālā kuto, alaṅkāro”ti?",
  "pli-tv-bu-vb-np23:1.2.15": "Atha kho āyasmā pilindavaccho aññataraṃ tiṇaṇḍupakaṃ gahetvā taṃ ārāmikiniṃ etadavoca—",
  "pli-tv-bu-vb-np23:1.2.16": "“handimaṃ tiṇaṇḍupakaṃ tassā dārikāya sīse paṭimuñcā”ti.",
  "pli-tv-bu-vb-np23:1.2.17": "Atha kho sā ārāmikinī taṃ tiṇaṇḍupakaṃ gahetvā tassā dārikāya sīse paṭimuñci.",
  "pli-tv-bu-vb-np23:1.2.18": "Sā ahosi suvaṇṇamālā abhirūpā dassanīyā pāsādikā.",
  "pli-tv-bu-vb-np23:1.2.19": "Natthi tādisā raññopi antepure suvaṇṇamālā.",
  "pli-tv-bu-vb-np23:1.2.20": "Manussā rañño māgadhassa seniyassa bimbisārassa ārocesuṃ—",
  "pli-tv-bu-vb-np23:1.2.21": "“amukassa, deva, ārāmikassa ghare suvaṇṇamālā abhirūpā dassanīyā pāsādikā.",
  "pli-tv-bu-vb-np23:1.2.22": "Natthi tādisā devassāpi antepure suvaṇṇamālā.",
  "pli-tv-bu-vb-np23:1.2.23": "Kuto tassa duggatassa.",
  "pli-tv-bu-vb-np23:1.2.24": "Nissaṃsayaṃ corikāya ābhatā”ti.",
  "pli-tv-bu-vb-np23:1.2.25": "Atha kho rājā māgadho seniyo bimbisāro taṃ ārāmikakulaṃ bandhāpesi.",
  "pli-tv-bu-vb-np23:1.2.26": "Dutiyampi kho āyasmā pilindavaccho pubbaṇhasamayaṃ nivāsetvā pattacīvaraṃ ādāya pilindagāmakaṃ piṇḍāya pāvisi.",
  "pli-tv-bu-vb-np23:1.2.27": "Pilindagāmake sapadānaṃ piṇḍāya caramāno yena tassa ārāmikassa nivesanaṃ tenupasaṅkami;",
  "pli-tv-bu-vb-np23:1.2.28": "upasaṅkamitvā paṭivissake pucchi—",
  "pli-tv-bu-vb-np23:1.2.29": "“kahaṃ imaṃ ārāmikakulaṃ gatan”ti?",
  "pli-tv-bu-vb-np23:1.2.30": "“Etissā, bhante, suvaṇṇamālāya kāraṇā raññā bandhāpitan”ti.",
  "pli-tv-bu-vb-np23:1.3.1": "Atha kho āyasmā pilindavaccho yena rañño māgadhassa seniyassa bimbisārassa nivesanaṃ tenupasaṅkami;",
  "pli-tv-bu-vb-np23:1.3.2": "upasaṅkamitvā paññatte āsane nisīdi.",
  "pli-tv-bu-vb-np23:1.3.3": "Atha kho rājā māgadho seniyo bimbisāro yenāyasmā pilindavaccho tenupasaṅkami;",
  "pli-tv-bu-vb-np23:1.3.4": "upasaṅkamitvā āyasmantaṃ pilindavacchaṃ abhivādetvā ekamantaṃ nisīdi.",
  "pli-tv-bu-vb-np23:1.3.5": "Ekamantaṃ nisinnaṃ kho rājānaṃ māgadhaṃ seniyaṃ bimbisāraṃ āyasmā pilindavaccho etadavoca—",
  "pli-tv-bu-vb-np23:1.3.6": "“kissa, mahārāja, ārāmikakulaṃ bandhāpitan”ti?",
  "pli-tv-bu-vb-np23:1.3.7": "“Tassa, bhante, ārāmikassa ghare suvaṇṇamālā abhirūpā dassanīyā pāsādikā.",
  "pli-tv-bu-vb-np23:1.3.8": "Natthi tādisā amhākampi antepure suvaṇṇamālā.",
  "pli-tv-bu-vb-np23:1.3.9": "Kuto tassa duggatassa.",
  "pli-tv-bu-vb-np23:1.3.10": "Nissaṃsayaṃ corikāya ābhatā”ti.",
  "pli-tv-bu-vb-np23:1.3.11": "Atha kho āyasmā pilindavaccho rañño māgadhassa seniyassa bimbisārassa pāsādaṃ suvaṇṇanti adhimucci.",
  "pli-tv-bu-vb-np23:1.3.12": "So ahosi sabbasovaṇṇamayo.",
  "pli-tv-bu-vb-np23:1.3.13": "“Idaṃ pana te, mahārāja, tāva bahuṃ suvaṇṇaṃ kuto”ti?",
  "pli-tv-bu-vb-np23:1.3.14": "“Aññātaṃ, bhante, ayyasseveso iddhānubhāvo”ti.",
  "pli-tv-bu-vb-np23:1.3.15": "Taṃ ārāmikakulaṃ muñcāpesi.",
  "pli-tv-bu-vb-np23:1.3.16": "Manussā—",
  "pli-tv-bu-vb-np23:1.3.17": "“ayyena kira pilindavacchena sarājikāya parisāya uttarimanussadhammaṃ iddhipāṭihāriyaṃ dassitan”ti,",
  "pli-tv-bu-vb-np23:1.3.18": "attamanā abhippasannā āyasmato pilindavacchassa pañca bhesajjāni abhihariṃsu, seyyathidaṃ—",
  "pli-tv-bu-vb-np23:1.3.19": "sappi navanītaṃ telaṃ madhu phāṇitaṃ.",
  "pli-tv-bu-vb-np23:1.3.20": "Pakatiyāpi ca āyasmā pilindavaccho lābhī hoti pañcannaṃ bhesajjānaṃ.",
  "pli-tv-bu-vb-np23:1.3.21": "Laddhaṃ laddhaṃ parisāya vissajjeti.",
  "pli-tv-bu-vb-np23:1.3.22": "Parisā cassa hoti bāhullikā.",
  "pli-tv-bu-vb-np23:1.3.23": "Laddhaṃ laddhaṃ kolambepi ghaṭepi pūretvā paṭisāmeti, parissāvanānipi thavikāyopi pūretvā vātapānesu laggeti.",
  "pli-tv-bu-vb-np23:1.3.24": "Tāni olīnavilīnāni tiṭṭhanti.",
  "pli-tv-bu-vb-np23:1.3.25": "Undūrehipi vihārā okiṇṇavikiṇṇā honti.",
  "pli-tv-bu-vb-np23:1.3.26": "Manussā vihāracārikaṃ āhiṇḍantā passitvā ujjhāyanti khiyyanti vipācenti—",
  "pli-tv-bu-vb-np23:1.3.27": "“antokoṭṭhāgārikā ime samaṇā sakyaputtiyā, seyyathāpi rājā māgadho seniyo bimbisāro”ti.",
  "pli-tv-bu-vb-np23:1.3.28": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-np23:1.3.29": "Ye te bhikkhū appicchā … pe …",
  "pli-tv-bu-vb-np23:1.3.30": "te ujjhāyanti khiyyanti vipācenti—",
  "pli-tv-bu-vb-np23:1.3.31": "“kathañhi nāma bhikkhū evarūpāya bāhullāya cetessantī”ti.",
  "pli-tv-bu-vb-np23:1.3.32": "Atha kho te bhikkhū te anekapariyāyena vigarahitvā bhagavato etamatthaṃ ārocesuṃ … pe …",
  "pli-tv-bu-vb-np23:1.3.33": "“saccaṃ kira, bhikkhave, bhikkhū evarūpāya bāhullāya cetentī”ti?",
  "pli-tv-bu-vb-np23:1.3.34": "“Saccaṃ, bhagavā”ti.",
  "pli-tv-bu-vb-np23:1.3.35": "Vigarahi buddho bhagavā … pe …",
  "pli-tv-bu-vb-np23:1.3.36": "kathañhi nāma te, bhikkhave, moghapurisā evarūpāya bāhullāya cetessanti.",
  "pli-tv-bu-vb-np23:1.3.37": "Netaṃ, bhikkhave, appasannānaṃ vā pasādāya … pe …",
  "pli-tv-bu-vb-np23:1.3.38": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np23:1.3.38a": "",
  "pli-tv-bu-vb-np23:1.3.39": "“Yāni kho pana tāni gilānānaṃ bhikkhūnaṃ paṭisāyanīyāni bhesajjāni, seyyathidaṃ—",
  "pli-tv-bu-vb-np23:1.3.40": "sappi navanītaṃ telaṃ madhu phāṇitaṃ,",
  "pli-tv-bu-vb-np23:1.3.41": "tāni paṭiggahetvā sattāhaparamaṃ sannidhikārakaṃ paribhuñjitabbāni.",
  "pli-tv-bu-vb-np23:1.3.42": "Taṃ atikkāmayato nissaggiyaṃ pācittiyan”ti.",
  "pli-tv-bu-vb-np23:2.0a": "",
  "pli-tv-bu-vb-np23:2.1": "Yāni kho pana tāni gilānānaṃ bhikkhūnaṃ paṭisāyanīyāni bhesajjānīti",
  "pli-tv-bu-vb-np23:2.2": "sappi nāma",
  "pli-tv-bu-vb-np23:2.3": "gosappi vā ajikāsappi vā mahiṃsasappi vā yesaṃ maṃsaṃ kappati tesaṃ sappi.",
  "pli-tv-bu-vb-np23:2.4": "Navanītaṃ nāma",
  "pli-tv-bu-vb-np23:2.5": "tesaṃyeva navanītaṃ.",
  "pli-tv-bu-vb-np23:2.6": "Telaṃ nāma",
  "pli-tv-bu-vb-np23:2.7": "tilatelaṃ sāsapatelaṃ madhukatelaṃ eraṇḍatelaṃ vasātelaṃ.",
  "pli-tv-bu-vb-np23:2.8": "Madhu nāma",
  "pli-tv-bu-vb-np23:2.9": "makkhikāmadhu.",
  "pli-tv-bu-vb-np23:2.10": "Phāṇitaṃ nāma",
  "pli-tv-bu-vb-np23:2.11": "ucchumhā nibbattaṃ.",
  "pli-tv-bu-vb-np23:2.12": "Tāni paṭiggahetvā sattāhaparamaṃ sannidhikārakaṃ paribhuñjitabbānīti",
  "pli-tv-bu-vb-np23:2.13": "sattāhaparamatā paribhuñjitabbāni.",
  "pli-tv-bu-vb-np23:2.14": "Taṃ atikkāmayato nissaggiyaṃ hotīti",
  "pli-tv-bu-vb-np23:2.15": "aṭṭhame aruṇuggamane nissaggiyaṃ hoti.",
  "pli-tv-bu-vb-np23:2.16": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np23:2.17": "Evañca pana, bhikkhave, nissajjitabbaṃ …",
  "pli-tv-bu-vb-np23:2.18": "pe …",
  "pli-tv-bu-vb-np23:2.19": "idaṃ me, bhante, bhesajjaṃ sattāhātikkantaṃ nissaggiyaṃ,",
  "pli-tv-bu-vb-np23:2.20": "imāhaṃ saṃghassa nissajjāmīti … pe …",
  "pli-tv-bu-vb-np23:2.21": "dadeyyāti … pe …",
  "pli-tv-bu-vb-np23:2.22": "dadeyyunti … pe …",
  "pli-tv-bu-vb-np23:2.23": "āyasmato dammīti.",
  "pli-tv-bu-vb-np23:2.23a": "",
  "pli-tv-bu-vb-np23:2.24": "Sattāhātikkante atikkantasaññī, nissaggiyaṃ pācittiyaṃ.",
  "pli-tv-bu-vb-np23:2.25": "Sattāhātikkante vematiko, nissaggiyaṃ pācittiyaṃ.",
  "pli-tv-bu-vb-np23:2.26": "Sattāhātikkante anatikkantasaññī, nissaggiyaṃ pācittiyaṃ.",
  "pli-tv-bu-vb-np23:2.27": "Anadhiṭṭhite adhiṭṭhitasaññī, nissaggiyaṃ pācittiyaṃ.",
  "pli-tv-bu-vb-np23:2.28": "Avissajjite vissajjitasaññī, nissaggiyaṃ pācittiyaṃ.",
  "pli-tv-bu-vb-np23:2.29": "Anaṭṭhe naṭṭhasaññī, nissaggiyaṃ pācittiyaṃ.",
  "pli-tv-bu-vb-np23:2.30": "Avinaṭṭhe vinaṭṭhasaññī, nissaggiyaṃ pācittiyaṃ.",
  "pli-tv-bu-vb-np23:2.31": "Adaḍḍhe daḍḍhasaññī, nissaggiyaṃ pācittiyaṃ.",
  "pli-tv-bu-vb-np23:2.32": "Avilutte viluttasaññī, nissaggiyaṃ pācittiyaṃ.",
  "pli-tv-bu-vb-np23:2.33": "Nissaṭṭhaṃ paṭilabhitvā na kāyikena paribhogena paribhuñjitabbaṃ, na ajjhoharitabbaṃ,",
  "pli-tv-bu-vb-np23:2.34": "padīpe vā kāḷavaṇṇe vā upanetabbaṃ,",
  "pli-tv-bu-vb-np23:2.35": "aññena bhikkhunā kāyikena paribhogena paribhuñjitabbaṃ, na ajjhoharitabbaṃ.",
  "pli-tv-bu-vb-np23:2.36": "Sattāhānatikkante atikkantasaññī, āpatti dukkaṭassa.",
  "pli-tv-bu-vb-np23:2.37": "Sattāhānatikkante vematiko, āpatti dukkaṭassa.",
  "pli-tv-bu-vb-np23:2.38": "Sattāhānatikkante anatikkantasaññī, anāpatti.",
  "pli-tv-bu-vb-np23:2.38a": "",
  "pli-tv-bu-vb-np23:2.39": "Anāpatti—",
  "pli-tv-bu-vb-np23:2.40": "antosattāhaṃ adhiṭṭheti, vissajjeti, nassati, vinassati, ḍayhati, acchinditvā gaṇhanti, vissāsaṃ gaṇhanti,",
  "pli-tv-bu-vb-np23:2.41": "anupasampannassa cattena vantena muttena anapekkho datvā paṭilabhitvā paribhuñjati,",
  "pli-tv-bu-vb-np23:2.42": "ummattakassa,",
  "pli-tv-bu-vb-np23:2.43": "ādikammikassāti.",
  "pli-tv-bu-vb-np23:2.44": "Bhesajjasikkhāpadaṃ niṭṭhitaṃ tatiyaṃ."
}