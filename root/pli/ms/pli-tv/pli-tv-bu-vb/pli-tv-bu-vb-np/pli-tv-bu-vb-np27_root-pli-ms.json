{
  "pli-tv-bu-vb-np27:0.1": "Theravāda Vinaya",
  "pli-tv-bu-vb-np27:0.2": "Mahāvibhaṅga",
  "pli-tv-bu-vb-np27:0.3": "Nissaggiyakaṇḍa",
  "pli-tv-bu-vb-np27:0.4": "Pattavagga",
  "pli-tv-bu-vb-np27:0.5": "27. Mahāpesakārasikkhāpada",
  "pli-tv-bu-vb-np27:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np27:1.2": "Tena kho pana samayena aññataro puriso pavāsaṃ gacchanto pajāpatiṃ etadavoca—“suttaṃ dhārayitvā amukassa tantavāyassa dehi, cīvaraṃ vāyāpetvā nikkhipa,",
  "pli-tv-bu-vb-np27:1.4": "āgato ayyaṃ upanandaṃ cīvarena acchādessāmī”ti.",
  "pli-tv-bu-vb-np27:1.5": "Assosi kho aññataro piṇḍacāriko bhikkhu tassa purisassa imaṃ vācaṃ bhāsamānassa.",
  "pli-tv-bu-vb-np27:1.6": "Atha kho so bhikkhu yenāyasmā upanando sakyaputto tenupasaṅkami; upasaṅkamitvā āyasmantaṃ upanandaṃ sakyaputtaṃ etadavoca—“mahāpuññosi tvaṃ, āvuso upananda,",
  "pli-tv-bu-vb-np27:1.9": "amukasmiṃ okāse aññataro puriso pavāsaṃ gacchanto pajāpatiṃ etadavoca—‘suttaṃ dhārayitvā amukassa tantavāyassa dehi, cīvaraṃ vāyāpetvā nikkhipa, āgato ayyaṃ upanandaṃ cīvarena acchādessāmī’”ti.",
  "pli-tv-bu-vb-np27:1.11": "“Atthāvuso, maṃ so upaṭṭhāko”ti.",
  "pli-tv-bu-vb-np27:1.12": "Sopi kho tantavāyo āyasmato upanandassa sakyaputtassa upaṭṭhāko hoti.",
  "pli-tv-bu-vb-np27:1.13": "Atha kho āyasmā upanando sakyaputto yena so tantavāyo tenupasaṅkami; upasaṅkamitvā taṃ tantavāyaṃ etadavoca—",
  "pli-tv-bu-vb-np27:1.15": "“idaṃ kho, āvuso, cīvaraṃ maṃ uddissa viyyati; āyatañca karohi vitthatañca. Appitañca suvītañca suppavāyitañca suvilekhitañca suvitacchitañca karohī”ti.",
  "pli-tv-bu-vb-np27:1.18": "“Ete kho me, bhante, suttaṃ dhārayitvā adaṃsu;",
  "pli-tv-bu-vb-np27:1.19": "iminā suttena cīvaraṃ vināhī”ti.",
  "pli-tv-bu-vb-np27:1.20": "“Na, bhante, sakkā āyataṃ vā vitthataṃ vā appitaṃ vā kātuṃ.",
  "pli-tv-bu-vb-np27:1.21": "Sakkā ca kho, bhante, suvītañca suppavāyitañca suvilekhitañca suvitacchitañca kātun”ti.",
  "pli-tv-bu-vb-np27:1.22": "“Iṅgha tvaṃ, āvuso, āyatañca karohi vitthatañca appitañca.",
  "pli-tv-bu-vb-np27:1.23": "Na tena suttena paṭibaddhaṃ bhavissatī”ti.",
  "pli-tv-bu-vb-np27:1.24": "Atha kho so tantavāyo yathābhataṃ suttaṃ tante upanetvā yena sā itthī tenupasaṅkami; upasaṅkamitvā taṃ itthiṃ etadavoca—“suttena, ayye, attho”ti.",
  "pli-tv-bu-vb-np27:1.27": "“Nanu tvaṃ ayyo mayā vutto—‘iminā suttena cīvaraṃ vināhī’”ti.",
  "pli-tv-bu-vb-np27:1.29": "“Saccāhaṃ, ayye, tayā vutto—‘iminā suttena cīvaraṃ vināhī’ti.",
  "pli-tv-bu-vb-np27:1.31": "Api ca maṃ ayyo upanando evamāha—‘iṅgha tvaṃ, āvuso, āyatañca karohi vitthatañca appitañca,",
  "pli-tv-bu-vb-np27:1.33": "na tena suttena paṭibaddhaṃ bhavissatī’”ti.",
  "pli-tv-bu-vb-np27:1.34": "Atha kho sā itthī yattakaṃyeva suttaṃ paṭhamaṃ adāsi tattakaṃ pacchā adāsi.",
  "pli-tv-bu-vb-np27:1.35": "Assosi kho āyasmā upanando sakyaputto—“so kira puriso pavāsato āgato”ti. Atha kho āyasmā upanando sakyaputto yena tassa purisassa nivesanaṃ tenupasaṅkami; upasaṅkamitvā paññatte āsane nisīdi.",
  "pli-tv-bu-vb-np27:1.39": "Atha kho so puriso yenāyasmā upanando sakyaputto tenupasaṅkami; upasaṅkamitvā āyasmantaṃ upanandaṃ sakyaputtaṃ abhivādetvā ekamantaṃ nisīdi.",
  "pli-tv-bu-vb-np27:1.41": "Ekamantaṃ nisinno kho so puriso pajāpatiṃ etadavoca—“vītaṃ taṃ cīvaran”ti?",
  "pli-tv-bu-vb-np27:1.43": "“Āmāyya, vītaṃ taṃ cīvaran”ti.",
  "pli-tv-bu-vb-np27:1.44": "“Āhara, ayyaṃ upanandaṃ cīvarena acchādessāmī”ti.",
  "pli-tv-bu-vb-np27:1.45": "Atha kho sā itthī taṃ cīvaraṃ nīharitvā sāmikassa datvā etamatthaṃ ārocesi.",
  "pli-tv-bu-vb-np27:1.46": "Atha kho so puriso āyasmato upanandassa sakyaputtassa cīvaraṃ datvā ujjhāyati khiyyati vipāceti—",
  "pli-tv-bu-vb-np27:1.47": "“mahicchā ime samaṇā sakyaputtiyā asantuṭṭhā.",
  "pli-tv-bu-vb-np27:1.48": "Nayime sukarā cīvarena acchādetuṃ.",
  "pli-tv-bu-vb-np27:1.49": "Kathañhi nāma ayyo upanando mayā pubbe appavārito tantavāye upasaṅkamitvā cīvare vikappaṃ āpajjissatī”ti.",
  "pli-tv-bu-vb-np27:1.50": "Assosuṃ kho bhikkhū tassa purisassa ujjhāyantassa khiyyantassa vipācentassa.",
  "pli-tv-bu-vb-np27:1.51": "Ye te bhikkhū appicchā … pe … te ujjhāyanti khiyyanti vipācenti—",
  "pli-tv-bu-vb-np27:1.53": "“kathañhi nāma āyasmā upanando sakyaputto pubbe appavārito gahapatikassa tantavāye upasaṅkamitvā cīvare vikappaṃ āpajjissatī”ti.",
  "pli-tv-bu-vb-np27:1.54": "Atha kho te bhikkhū āyasmantaṃ upanandaṃ sakyaputtaṃ anekapariyāyena vigarahitvā bhagavato etamatthaṃ ārocesuṃ … pe …",
  "pli-tv-bu-vb-np27:1.55": "“saccaṃ kira tvaṃ, upananda, pubbe appavārito gahapatikassa tantavāye upasaṅkamitvā cīvare vikappaṃ āpajjī”ti?",
  "pli-tv-bu-vb-np27:1.56": "“Saccaṃ, bhagavā”ti.",
  "pli-tv-bu-vb-np27:1.57": "“Ñātako te, upananda, aññātako”ti?",
  "pli-tv-bu-vb-np27:1.58": "“Aññātako, bhagavā”ti.",
  "pli-tv-bu-vb-np27:1.59": "“Aññātako, moghapurisa, aññātakassa na jānāti patirūpaṃ vā appatirūpaṃ vā santaṃ vā asantaṃ vā.",
  "pli-tv-bu-vb-np27:1.60": "Tattha nāma tvaṃ, moghapurisa, pubbe appavārito aññātakassa gahapatikassa tantavāye upasaṅkamitvā cīvare vikappaṃ āpajjissasi.",
  "pli-tv-bu-vb-np27:1.61": "Netaṃ, moghapurisa, appasannānaṃ vā pasādāya … pe …",
  "pli-tv-bu-vb-np27:1.62": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np27:1.63": "“Bhikkhuṃ paneva uddissa aññātako gahapati vā gahapatānī vā tantavāyehi cīvaraṃ vāyāpeyya, tatra ce so bhikkhu pubbe appavārito tantavāye upasaṅkamitvā cīvare vikappaṃ āpajjeyya—",
  "pli-tv-bu-vb-np27:1.64": "‘idaṃ kho, āvuso, cīvaraṃ maṃ uddissa viyyati. Āyatañca karotha vitthatañca. Appitañca suvītañca suppavāyitañca suvilekhitañca suvitacchitañca karotha.",
  "pli-tv-bu-vb-np27:1.67": "Appeva nāma mayampi āyasmantānaṃ kiñcimattaṃ anupadajjeyyāmā’ti.",
  "pli-tv-bu-vb-np27:1.68": "Evañca so bhikkhu vatvā kiñcimattaṃ anupadajjeyya antamaso piṇḍapātamattampi, nissaggiyaṃ pācittiyan”ti.",
  "pli-tv-bu-vb-np27:2.1": "Bhikkhuṃ paneva uddissāti",
  "pli-tv-bu-vb-np27:2.2": "bhikkhussatthāya bhikkhuṃ ārammaṇaṃ karitvā bhikkhuṃ acchādetukāmo.",
  "pli-tv-bu-vb-np27:2.3": "Aññātako nāma",
  "pli-tv-bu-vb-np27:2.4": "mātito vā pitito vā yāva sattamā pitāmahayugā asambaddho.",
  "pli-tv-bu-vb-np27:2.5": "Gahapati nāma",
  "pli-tv-bu-vb-np27:2.6": "yo koci agāraṃ ajjhāvasati.",
  "pli-tv-bu-vb-np27:2.7": "Gahapatānī nāma",
  "pli-tv-bu-vb-np27:2.8": "yā kāci agāraṃ ajjhāvasati.",
  "pli-tv-bu-vb-np27:2.9": "Tantavāyehīti",
  "pli-tv-bu-vb-np27:2.10": "pesakārehi.",
  "pli-tv-bu-vb-np27:2.11": "Cīvaraṃ nāma",
  "pli-tv-bu-vb-np27:2.12": "channaṃ cīvarānaṃ aññataraṃ cīvaraṃ vikappanupagaṃ pacchimaṃ.",
  "pli-tv-bu-vb-np27:2.13": "Vāyāpeyyāti",
  "pli-tv-bu-vb-np27:2.14": "vināpeti.",
  "pli-tv-bu-vb-np27:2.15": "Tatra ce so bhikkhūti",
  "pli-tv-bu-vb-np27:2.16": "yaṃ bhikkhuṃ uddissa cīvaraṃ viyyati so bhikkhu.",
  "pli-tv-bu-vb-np27:2.17": "Pubbe appavāritoti",
  "pli-tv-bu-vb-np27:2.18": "pubbe avutto hoti— “kīdisena te, bhante, cīvarena attho, kīdisaṃ te cīvaraṃ vāyāpemī”ti?",
  "pli-tv-bu-vb-np27:2.21": "Tantavāye upasaṅkamitvāti",
  "pli-tv-bu-vb-np27:2.22": "gharaṃ gantvā yattha katthaci upasaṅkamitvā.",
  "pli-tv-bu-vb-np27:2.23": "Cīvare vikappaṃ āpajjeyyāti—",
  "pli-tv-bu-vb-np27:2.24": "“idaṃ kho, āvuso, cīvaraṃ maṃ uddissa viyyati, āyatañca karotha vitthatañca.",
  "pli-tv-bu-vb-np27:2.25": "Appitañca suvītañca suppavāyitañca suvilekhitañca suvitacchitañca karotha.",
  "pli-tv-bu-vb-np27:2.26": "Appeva nāma mayampi āyasmantānaṃ kiñcimattaṃ anupadajjeyyāmā”ti.",
  "pli-tv-bu-vb-np27:2.27": "Evañca so bhikkhu vatvā kiñcimattaṃ anupadajjeyya antamaso piṇḍapātamattampīti.",
  "pli-tv-bu-vb-np27:2.28": "Piṇḍapāto nāma",
  "pli-tv-bu-vb-np27:2.29": "yāgupi bhattampi khādanīyampi cuṇṇapiṇḍopi dantakaṭṭhampi dasikasuttampi, antamaso dhammampi bhaṇati.",
  "pli-tv-bu-vb-np27:2.30": "Tassa vacanena āyataṃ vā vitthataṃ vā appitaṃ vā karoti, payoge dukkaṭaṃ.",
  "pli-tv-bu-vb-np27:2.31": "Paṭilābhena nissaggiyaṃ hoti.",
  "pli-tv-bu-vb-np27:2.32": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np27:2.33": "Evañca pana, bhikkhave, nissajjitabbaṃ.",
  "pli-tv-bu-vb-np27:2.34": "… pe …",
  "pli-tv-bu-vb-np27:2.35": "“idaṃ me, bhante, cīvaraṃ pubbe appavārito aññātakassa gahapatikassa tantavāye upasaṅkamitvā cīvare vikappaṃ āpannaṃ nissaggiyaṃ.",
  "pli-tv-bu-vb-np27:2.36": "Imāhaṃ saṃghassa nissajjāmī”ti … pe …",
  "pli-tv-bu-vb-np27:2.37": "dadeyyāti … pe …",
  "pli-tv-bu-vb-np27:2.38": "dadeyyunti … pe …",
  "pli-tv-bu-vb-np27:2.39": "āyasmato dammīti.",
  "pli-tv-bu-vb-np27:2.40": "Aññātake aññātakasaññī pubbe appavārito gahapatikassa tantavāye upasaṅkamitvā cīvare vikappaṃ āpajjati, nissaggiyaṃ pācittiyaṃ.",
  "pli-tv-bu-vb-np27:2.41": "Aññātake vematiko pubbe appavārito gahapatikassa tantavāye upasaṅkamitvā cīvare vikappaṃ āpajjati, nissaggiyaṃ pācittiyaṃ.",
  "pli-tv-bu-vb-np27:2.42": "Aññātake ñātakasaññī pubbe appavārito gahapatikassa tantavāye upasaṅkamitvā cīvare vikappaṃ āpajjati, nissaggiyaṃ pācittiyaṃ.",
  "pli-tv-bu-vb-np27:2.43": "Ñātake añātakasaññī, āpatti dukkaṭassa.",
  "pli-tv-bu-vb-np27:2.44": "Ñātake vematiko, āpatti dukkaṭassa.",
  "pli-tv-bu-vb-np27:2.45": "Ñātake ñātakasaññī, anāpatti.",
  "pli-tv-bu-vb-np27:2.46": "Anāpatti—",
  "pli-tv-bu-vb-np27:2.47": "ñātakānaṃ,",
  "pli-tv-bu-vb-np27:2.48": "pavāritānaṃ,",
  "pli-tv-bu-vb-np27:2.49": "aññassatthāya,",
  "pli-tv-bu-vb-np27:2.50": "attano dhanena,",
  "pli-tv-bu-vb-np27:2.51": "mahagghaṃ vāyāpetukāmassa appagghaṃ vāyāpeti,",
  "pli-tv-bu-vb-np27:2.52": "ummattakassa,",
  "pli-tv-bu-vb-np27:2.53": "ādikammikassāti.",
  "pli-tv-bu-vb-np27:2.54": "Mahāpesakārasikkhāpadaṃ niṭṭhitaṃ sattamaṃ."
}