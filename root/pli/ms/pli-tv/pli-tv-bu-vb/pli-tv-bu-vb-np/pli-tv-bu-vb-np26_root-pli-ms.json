{
  "pli-tv-bu-vb-np26:0.1": "Theravāda Vinaya",
  "pli-tv-bu-vb-np26:0.2": "Mahāvibhaṅga",
  "pli-tv-bu-vb-np26:0.3": "Nissaggiyakaṇḍa",
  "pli-tv-bu-vb-np26:0.4": "Pattavagga",
  "pli-tv-bu-vb-np26:0.5": "26. Suttaviññattisikkhāpada",
  "pli-tv-bu-vb-np26:1.0a": "",
  "pli-tv-bu-vb-np26:1.1": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-np26:1.2": "Tena kho pana samayena chabbaggiyā bhikkhū cīvarakārasamaye bahuṃ suttaṃ viññāpesuṃ.",
  "pli-tv-bu-vb-np26:1.3": "Katepi cīvare bahuṃ suttaṃ avasiṭṭhaṃ hoti.",
  "pli-tv-bu-vb-np26:1.4": "Atha kho chabbaggiyānaṃ bhikkhūnaṃ etadahosi—",
  "pli-tv-bu-vb-np26:1.5": "“handa mayaṃ, āvuso, aññampi suttaṃ viññāpetvā tantavāyehi cīvaraṃ vāyāpemā”ti.",
  "pli-tv-bu-vb-np26:1.6": "Atha kho chabbaggiyā bhikkhū aññampi suttaṃ viññāpetvā tantavāyehi cīvaraṃ vāyāpesuṃ.",
  "pli-tv-bu-vb-np26:1.7": "Vītepi cīvare bahuṃ suttaṃ avasiṭṭhaṃ hoti.",
  "pli-tv-bu-vb-np26:1.8": "Dutiyampi kho chabbaggiyā bhikkhū aññampi suttaṃ viññāpetvā tantavāyehi cīvaraṃ vāyāpesuṃ.",
  "pli-tv-bu-vb-np26:1.9": "Vītepi cīvare bahuṃ suttaṃ avasiṭṭhaṃ hoti.",
  "pli-tv-bu-vb-np26:1.10": "Tatiyampi kho chabbaggiyā bhikkhū aññampi suttaṃ viññāpetvā tantavāyehi cīvaraṃ vāyāpesuṃ.",
  "pli-tv-bu-vb-np26:1.11": "Manussā ujjhāyanti khiyyanti vipācenti—",
  "pli-tv-bu-vb-np26:1.12": "“kathañhi nāma samaṇā sakyaputtiyā sāmaṃ suttaṃ viññāpetvā tantavāyehi cīvaraṃ vāyāpessantī”ti.",
  "pli-tv-bu-vb-np26:1.13": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-np26:1.14": "Ye te bhikkhū appicchā … pe …",
  "pli-tv-bu-vb-np26:1.15": "te ujjhāyanti khiyyanti vipācenti—",
  "pli-tv-bu-vb-np26:1.16": "“kathañhi nāma chabbaggiyā bhikkhū sāmaṃ suttaṃ viññāpetvā tantavāyehi cīvaraṃ vāyāpessantī”ti.",
  "pli-tv-bu-vb-np26:1.17": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ … pe …",
  "pli-tv-bu-vb-np26:1.18": "“saccaṃ kira tumhe, bhikkhave, sāmaṃ suttaṃ viññāpetvā tantavāyehi cīvaraṃ vāyāpethā”ti?",
  "pli-tv-bu-vb-np26:1.19": "“Saccaṃ, bhagavā”ti.",
  "pli-tv-bu-vb-np26:1.20": "Vigarahi buddho bhagavā … pe …",
  "pli-tv-bu-vb-np26:1.21": "kathañhi nāma tumhe, moghapurisā, sāmaṃ suttaṃ viññāpetvā tantavāyehi cīvaraṃ vāyāpessatha.",
  "pli-tv-bu-vb-np26:1.22": "Netaṃ, moghapurisā, appasannānaṃ vā pasādāya … pe …",
  "pli-tv-bu-vb-np26:1.23": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np26:1.23a": "",
  "pli-tv-bu-vb-np26:1.24": "“Yo pana bhikkhu sāmaṃ suttaṃ viññāpetvā tantavāyehi cīvaraṃ vāyāpeyya, nissaggiyaṃ pācittiyan”ti.",
  "pli-tv-bu-vb-np26:2.0a": "",
  "pli-tv-bu-vb-np26:2.1": "Yo panāti",
  "pli-tv-bu-vb-np26:2.2": "yo yādiso … pe …",
  "pli-tv-bu-vb-np26:2.3": "bhikkhūti",
  "pli-tv-bu-vb-np26:2.4": "… pe …",
  "pli-tv-bu-vb-np26:2.5": "ayaṃ imasmiṃ atthe adhippeto bhikkhūti.",
  "pli-tv-bu-vb-np26:2.6": "Sāmanti",
  "pli-tv-bu-vb-np26:2.7": "sayaṃ viññāpetvā.",
  "pli-tv-bu-vb-np26:2.8": "Suttaṃ nāma",
  "pli-tv-bu-vb-np26:2.9": "cha suttāni—",
  "pli-tv-bu-vb-np26:2.10": "khomaṃ kappāsikaṃ koseyyaṃ kambalaṃ sāṇaṃ bhaṅgaṃ.",
  "pli-tv-bu-vb-np26:2.11": "Tantavāyehīti",
  "pli-tv-bu-vb-np26:2.12": "pesakārehi vāyāpeti, payoge payoge dukkaṭaṃ.",
  "pli-tv-bu-vb-np26:2.13": "Paṭilābhena nissaggiyaṃ hoti.",
  "pli-tv-bu-vb-np26:2.14": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np26:2.15": "Evañca pana, bhikkhave, nissajjitabbaṃ …",
  "pli-tv-bu-vb-np26:2.16": "pe …",
  "pli-tv-bu-vb-np26:2.17": "“idaṃ me, bhante, cīvaraṃ sāmaṃ suttaṃ viññāpetvā tantavāyehi vāyāpitaṃ nissaggiyaṃ.",
  "pli-tv-bu-vb-np26:2.18": "Imāhaṃ saṃghassa nissajjāmī”ti … pe …",
  "pli-tv-bu-vb-np26:2.19": "dadeyyāti … pe …",
  "pli-tv-bu-vb-np26:2.20": "dadeyyunti … pe …",
  "pli-tv-bu-vb-np26:2.21": "āyasmato dammīti.",
  "pli-tv-bu-vb-np26:2.21a": "",
  "pli-tv-bu-vb-np26:2.22": "Vāyāpite vāyāpitasaññī, nissaggiyaṃ pācittiyaṃ.",
  "pli-tv-bu-vb-np26:2.23": "Vāyāpite vematiko, nissaggiyaṃ pācittiyaṃ.",
  "pli-tv-bu-vb-np26:2.24": "Vāyāpite avāyāpitasaññī, nissaggiyaṃ pācittiyaṃ.",
  "pli-tv-bu-vb-np26:2.25": "Avāyāpite vāyāpitasaññī, āpatti dukkaṭassa.",
  "pli-tv-bu-vb-np26:2.26": "Avāyāpite vematiko, āpatti dukkaṭassa.",
  "pli-tv-bu-vb-np26:2.27": "Avāyāpite avāyāpitasaññī, anāpatti.",
  "pli-tv-bu-vb-np26:2.27a": "",
  "pli-tv-bu-vb-np26:2.28": "Anāpatti—",
  "pli-tv-bu-vb-np26:2.29": "cīvaraṃ sibbetuṃ,",
  "pli-tv-bu-vb-np26:2.30": "āyoge,",
  "pli-tv-bu-vb-np26:2.31": "kāyabandhane,",
  "pli-tv-bu-vb-np26:2.32": "aṃsabaddhake,",
  "pli-tv-bu-vb-np26:2.33": "pattatthavikāya,",
  "pli-tv-bu-vb-np26:2.34": "parissāvane,",
  "pli-tv-bu-vb-np26:2.35": "ñātakānaṃ,",
  "pli-tv-bu-vb-np26:2.36": "pavāritānaṃ,",
  "pli-tv-bu-vb-np26:2.37": "aññassatthāya,",
  "pli-tv-bu-vb-np26:2.38": "attano dhanena,",
  "pli-tv-bu-vb-np26:2.39": "ummattakassa,",
  "pli-tv-bu-vb-np26:2.40": "ādikammikassāti.",
  "pli-tv-bu-vb-np26:2.41": "Suttaviññattisikkhāpadaṃ niṭṭhitaṃ chaṭṭhaṃ."
}