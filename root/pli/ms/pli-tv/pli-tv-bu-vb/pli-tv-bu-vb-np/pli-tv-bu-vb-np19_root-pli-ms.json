{
  "pli-tv-bu-vb-np19:0.1": "Theravāda Vinaya",
  "pli-tv-bu-vb-np19:0.2": "Mahāvibhaṅga",
  "pli-tv-bu-vb-np19:0.3": "Nissaggiyakaṇḍa",
  "pli-tv-bu-vb-np19:0.4": "Kosiyavagga",
  "pli-tv-bu-vb-np19:0.5": "19. Rūpiyasaṃvohārasikkhāpada",
  "pli-tv-bu-vb-np19:1.0a": "",
  "pli-tv-bu-vb-np19:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np19:1.2": "Tena kho pana samayena chabbaggiyā bhikkhū nānappakārakaṃ rūpiyasaṃvohāraṃ samāpajjanti.",
  "pli-tv-bu-vb-np19:1.3": "Manussā ujjhāyanti khiyyanti vipācenti—",
  "pli-tv-bu-vb-np19:1.4": "“kathañhi nāma samaṇā sakyaputtiyā nānappakārakaṃ rūpiyasaṃvohāraṃ samāpajjissanti, seyyathāpi gihī kāmabhogino”ti.",
  "pli-tv-bu-vb-np19:1.5": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-np19:1.6": "Ye te bhikkhū appicchā … pe …",
  "pli-tv-bu-vb-np19:1.7": "te ujjhāyanti khiyyanti vipācenti—",
  "pli-tv-bu-vb-np19:1.8": "“kathañhi nāma chabbaggiyā bhikkhū nānappakārakaṃ rūpiyasaṃvohāraṃ samāpajjissantī”ti.",
  "pli-tv-bu-vb-np19:1.9": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ … pe …",
  "pli-tv-bu-vb-np19:1.10": "“saccaṃ kira tumhe, bhikkhave, nānappakārakaṃ rūpiyasaṃvohāraṃ samāpajjathā”ti?",
  "pli-tv-bu-vb-np19:1.11": "“Saccaṃ, bhagavā”ti.",
  "pli-tv-bu-vb-np19:1.12": "Vigarahi buddho bhagavā … pe …",
  "pli-tv-bu-vb-np19:1.13": "kathañhi nāma tumhe, moghapurisā, nānappakārakaṃ rūpiyasaṃvohāraṃ samāpajjissatha.",
  "pli-tv-bu-vb-np19:1.14": "Netaṃ, moghapurisā, appasannānaṃ vā pasādāya … pe …",
  "pli-tv-bu-vb-np19:1.15": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np19:1.15a": "",
  "pli-tv-bu-vb-np19:1.16": "“Yo pana bhikkhu nānappakārakaṃ rūpiyasaṃvohāraṃ samāpajjeyya, nissaggiyaṃ pācittiyan”ti.",
  "pli-tv-bu-vb-np19:2.0a": "",
  "pli-tv-bu-vb-np19:2.1": "Yo panāti",
  "pli-tv-bu-vb-np19:2.2": "yo yādiso … pe …",
  "pli-tv-bu-vb-np19:2.3": "bhikkhūti",
  "pli-tv-bu-vb-np19:2.4": "… pe …",
  "pli-tv-bu-vb-np19:2.5": "ayaṃ imasmiṃ atthe adhippeto bhikkhūti.",
  "pli-tv-bu-vb-np19:2.6": "Nānappakārakaṃ nāma",
  "pli-tv-bu-vb-np19:2.7": "katampi akatampi katākatampi.",
  "pli-tv-bu-vb-np19:2.8": "Kataṃ nāma",
  "pli-tv-bu-vb-np19:2.9": "sīsūpagaṃ gīvūpagaṃ hatthūpagaṃ pādūpagaṃ kaṭūpagaṃ.",
  "pli-tv-bu-vb-np19:2.10": "Akataṃ nāma",
  "pli-tv-bu-vb-np19:2.11": "ghanakataṃ vuccati.",
  "pli-tv-bu-vb-np19:2.12": "Katākataṃ nāma",
  "pli-tv-bu-vb-np19:2.13": "tadubhayaṃ.",
  "pli-tv-bu-vb-np19:2.14": "Rūpiyaṃ nāma",
  "pli-tv-bu-vb-np19:2.15": "satthuvaṇṇo kahāpaṇo, lohamāsako, dārumāsako, jatumāsako ye vohāraṃ gacchanti.",
  "pli-tv-bu-vb-np19:2.16": "Samāpajjeyyāti",
  "pli-tv-bu-vb-np19:2.17": "katena kataṃ cetāpeti, nissaggiyaṃ pācittiyaṃ.",
  "pli-tv-bu-vb-np19:2.18": "Katena akataṃ cetāpeti, nissaggiyaṃ pācittiyaṃ.",
  "pli-tv-bu-vb-np19:2.19": "Katena katākataṃ cetāpeti, nissaggiyaṃ pācittiyaṃ.",
  "pli-tv-bu-vb-np19:2.20": "Akatena kataṃ cetāpeti, nissaggiyaṃ pācittiyaṃ.",
  "pli-tv-bu-vb-np19:2.21": "Akatena akataṃ cetāpeti, nissaggiyaṃ pācittiyaṃ.",
  "pli-tv-bu-vb-np19:2.22": "Akatena katākataṃ cetāpeti, nissaggiyaṃ pācittiyaṃ.",
  "pli-tv-bu-vb-np19:2.23": "Katākatena kataṃ cetāpeti, nissaggiyaṃ pācittiyaṃ.",
  "pli-tv-bu-vb-np19:2.24": "Katākatena akataṃ cetāpeti, nissaggiyaṃ pācittiyaṃ.",
  "pli-tv-bu-vb-np19:2.25": "Katākatena katākataṃ cetāpeti, nissaggiyaṃ pācittiyaṃ.",
  "pli-tv-bu-vb-np19:2.26": "Saṃghamajjhe nissajjitabbaṃ.",
  "pli-tv-bu-vb-np19:2.27": "Evañca pana, bhikkhave, nissajjitabbaṃ.",
  "pli-tv-bu-vb-np19:2.28": "Tena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—",
  "pli-tv-bu-vb-np19:2.29": "“ahaṃ, bhante, nānappakārakaṃ rūpiyasaṃvohāraṃ samāpajjiṃ.",
  "pli-tv-bu-vb-np19:2.30": "Idaṃ me nissaggiyaṃ.",
  "pli-tv-bu-vb-np19:2.31": "Imāhaṃ saṃghassa nissajjāmī”ti.",
  "pli-tv-bu-vb-np19:2.32": "Nissajjitvā āpatti desetabbā.",
  "pli-tv-bu-vb-np19:2.33": "Byattena bhikkhunā paṭibalena āpatti paṭiggahetabbā.",
  "pli-tv-bu-vb-np19:2.34": "Sace tattha āgacchati ārāmiko vā upāsako vā so vattabbo—",
  "pli-tv-bu-vb-np19:2.35": "“āvuso, imaṃ jānāhī”ti.",
  "pli-tv-bu-vb-np19:2.36": "Sace so bhaṇati—",
  "pli-tv-bu-vb-np19:2.37": "“iminā kiṃ āhariyyatū”ti,",
  "pli-tv-bu-vb-np19:2.38": "na vattabbo—",
  "pli-tv-bu-vb-np19:2.39": "“imaṃ vā imaṃ vā āharā”ti.",
  "pli-tv-bu-vb-np19:2.40": "Kappiyaṃ ācikkhitabbaṃ—",
  "pli-tv-bu-vb-np19:2.41": "sappi vā telaṃ vā madhu vā phāṇitaṃ vā.",
  "pli-tv-bu-vb-np19:2.42": "Sace so tena parivattetvā kappiyaṃ āharati, rūpiyacetāpakaṃ ṭhapetvā, sabbeheva paribhuñjitabbaṃ.",
  "pli-tv-bu-vb-np19:2.43": "Evañcetaṃ labhetha, iccetaṃ kusalaṃ;",
  "pli-tv-bu-vb-np19:2.44": "no ce labhetha, so vattabbo—",
  "pli-tv-bu-vb-np19:2.45": "“āvuso, imaṃ chaḍḍehī”ti.",
  "pli-tv-bu-vb-np19:2.46": "Sace so chaḍḍeti, iccetaṃ kusalaṃ;",
  "pli-tv-bu-vb-np19:2.47": "no ce chaḍḍeti, pañcahaṅgehi samannāgato bhikkhu rūpiyachaḍḍako sammannitabbo—",
  "pli-tv-bu-vb-np19:2.48": "yo na chandāgatiṃ gaccheyya, na dosāgatiṃ gaccheyya, na mohāgatiṃ gaccheyya, na bhayāgatiṃ gaccheyya, chaḍḍitāchaḍḍitañca jāneyya.",
  "pli-tv-bu-vb-np19:2.49": "“Evañca pana, bhikkhave, sammannitabbo.",
  "pli-tv-bu-vb-np19:2.50": "Paṭhamaṃ bhikkhu yācitabbo.",
  "pli-tv-bu-vb-np19:2.51": "Yācitvā byattena bhikkhunā paṭibalena saṃgho ñāpetabbo—",
  "pli-tv-bu-vb-np19:2.52": "‘Suṇātu me, bhante, saṃgho.",
  "pli-tv-bu-vb-np19:2.53": "Yadi saṃghassa pattakallaṃ, saṃgho itthannāmaṃ bhikkhuṃ rūpiyachaḍḍakaṃ sammanneyya.",
  "pli-tv-bu-vb-np19:2.54": "Esā ñatti.",
  "pli-tv-bu-vb-np19:2.55": "Suṇātu me, bhante, saṃgho.",
  "pli-tv-bu-vb-np19:2.56": "Saṃgho itthannāmaṃ bhikkhuṃ rūpiyachaḍḍakaṃ sammannati.",
  "pli-tv-bu-vb-np19:2.57": "Yassāyasmato khamati itthannāmassa bhikkhuno rūpiyachaḍḍakassa sammuti, so tuṇhassa;",
  "pli-tv-bu-vb-np19:2.58": "yassa nakkhamati, so bhāseyya.",
  "pli-tv-bu-vb-np19:2.59": "Sammato saṃghena itthannāmo bhikkhu rūpiyachaḍḍako.",
  "pli-tv-bu-vb-np19:2.60": "Khamati saṃghassa, tasmā tuṇhī,",
  "pli-tv-bu-vb-np19:2.61": "evametaṃ dhārayāmī’”ti.",
  "pli-tv-bu-vb-np19:2.62": "Tena sammatena bhikkhunā animittaṃ katvā pātetabbaṃ.",
  "pli-tv-bu-vb-np19:2.63": "Sace nimittaṃ katvā pāteti, āpatti dukkaṭassa.",
  "pli-tv-bu-vb-np19:2.63a": "",
  "pli-tv-bu-vb-np19:2.64": "Rūpiye rūpiyasaññī rūpiyaṃ cetāpeti, nissaggiyaṃ pācittiyaṃ.",
  "pli-tv-bu-vb-np19:2.65": "Rūpiye vematiko rūpiyaṃ cetāpeti, nissaggiyaṃ pācittiyaṃ.",
  "pli-tv-bu-vb-np19:2.66": "Rūpiye arūpiyasaññī rūpiyaṃ cetāpeti, nissaggiyaṃ pācittiyaṃ.",
  "pli-tv-bu-vb-np19:2.67": "Arūpiye rūpiyasaññī rūpiyaṃ cetāpeti, nissaggiyaṃ pācittiyaṃ.",
  "pli-tv-bu-vb-np19:2.68": "Arūpiye vematiko rūpiyaṃ cetāpeti, nissaggiyaṃ pācittiyaṃ.",
  "pli-tv-bu-vb-np19:2.69": "Arūpiye arūpiyasaññī rūpiyaṃ cetāpeti, nissaggiyaṃ pācittiyaṃ.",
  "pli-tv-bu-vb-np19:2.70": "Arūpiye rūpiyasaññī, āpatti dukkaṭassa.",
  "pli-tv-bu-vb-np19:2.71": "Arūpiye vematiko, āpatti dukkaṭassa.",
  "pli-tv-bu-vb-np19:2.72": "Arūpiye arūpiyasaññī, anāpatti.",
  "pli-tv-bu-vb-np19:2.72a": "",
  "pli-tv-bu-vb-np19:2.73": "Anāpatti—",
  "pli-tv-bu-vb-np19:2.74": "ummattakassa,",
  "pli-tv-bu-vb-np19:2.75": "ādikammikassāti.",
  "pli-tv-bu-vb-np19:2.76": "Rūpiyasaṃvohārasikkhāpadaṃ niṭṭhitaṃ navamaṃ."
}