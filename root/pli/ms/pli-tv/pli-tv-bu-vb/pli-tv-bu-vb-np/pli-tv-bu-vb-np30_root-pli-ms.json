{
  "pli-tv-bu-vb-np30:0.1": "Theravāda Vinaya",
  "pli-tv-bu-vb-np30:0.2": "Mahāvibhaṅga",
  "pli-tv-bu-vb-np30:0.3": "Nissaggiyakaṇḍa",
  "pli-tv-bu-vb-np30:0.4": "Pattavagga",
  "pli-tv-bu-vb-np30:0.5": "30. Pariṇatasikkhāpada",
  "pli-tv-bu-vb-np30:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np30:1.2": "Tena kho pana samayena sāvatthiyaṃ aññatarassa pūgassa saṃghassa sacīvarabhattaṃ paṭiyattaṃ hoti—",
  "pli-tv-bu-vb-np30:1.3": "“bhojetvā cīvarena acchādessāmā”ti.",
  "pli-tv-bu-vb-np30:1.4": "Atha kho chabbaggiyā bhikkhū yena so pūgo tenupasaṅkamiṃsu;",
  "pli-tv-bu-vb-np30:1.5": "upasaṅkamitvā taṃ pūgaṃ etadavocuṃ—",
  "pli-tv-bu-vb-np30:1.6": "“dethāvuso, amhākaṃ imāni cīvarānī”ti.",
  "pli-tv-bu-vb-np30:1.7": "“Na mayaṃ, bhante, dassāma.",
  "pli-tv-bu-vb-np30:1.8": "Amhākaṃ saṃghassa anuvassaṃ sacīvarabhikkhā paññattā”ti.",
  "pli-tv-bu-vb-np30:1.9": "“Bahū, āvuso, saṃghassa dāyakā, bahū saṃghassa bhattā.",
  "pli-tv-bu-vb-np30:1.10": "Mayaṃ tumhe nissāya tumhe sampassantā idha viharāma.",
  "pli-tv-bu-vb-np30:1.11": "Tumhe ce amhākaṃ na dassatha, atha ko carahi amhākaṃ dassati?",
  "pli-tv-bu-vb-np30:1.12": "Dethāvuso, amhākaṃ imāni cīvarānī”ti.",
  "pli-tv-bu-vb-np30:1.13": "Atha kho so pūgo chabbaggiyehi bhikkhūhi nippīḷiyamāno yathāpaṭiyattaṃ cīvaraṃ chabbaggiyānaṃ bhikkhūnaṃ datvā saṃghaṃ bhattena parivisi.",
  "pli-tv-bu-vb-np30:1.14": "Ye te bhikkhū jānanti saṃghassa sacīvarabhattaṃ paṭiyattaṃ, na ca jānanti chabbaggiyānaṃ bhikkhūnaṃ dinnanti, te evamāhaṃsu—",
  "pli-tv-bu-vb-np30:1.15": "“oṇojethāvuso, saṃghassa cīvaran”ti.",
  "pli-tv-bu-vb-np30:1.16": "“Natthi, bhante.",
  "pli-tv-bu-vb-np30:1.17": "Yathāpaṭiyattaṃ cīvaraṃ ayyā chabbaggiyā attano pariṇāmesun”ti.",
  "pli-tv-bu-vb-np30:1.18": "Ye te bhikkhū appicchā … pe … te ujjhāyanti khiyyanti vipācenti—",
  "pli-tv-bu-vb-np30:1.20": "“kathañhi nāma chabbaggiyā bhikkhū jānaṃ saṃghikaṃ lābhaṃ pariṇataṃ attano pariṇāmessantī”ti.",
  "pli-tv-bu-vb-np30:1.21": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ … pe …",
  "pli-tv-bu-vb-np30:1.22": "“saccaṃ kira tumhe, bhikkhave, jānaṃ saṃghikaṃ lābhaṃ pariṇataṃ attano pariṇāmethā”ti?",
  "pli-tv-bu-vb-np30:1.23": "“Saccaṃ, bhagavā”ti.",
  "pli-tv-bu-vb-np30:1.24": "Vigarahi buddho bhagavā … pe …",
  "pli-tv-bu-vb-np30:1.25": "kathañhi nāma tumhe, moghapurisā, jānaṃ saṃghikaṃ lābhaṃ pariṇataṃ attano pariṇāmessatha.",
  "pli-tv-bu-vb-np30:1.26": "Netaṃ, moghapurisā, appasannānaṃ vā pasādāya … pe …",
  "pli-tv-bu-vb-np30:1.27": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np30:1.28": "“Yo pana bhikkhu jānaṃ saṃghikaṃ lābhaṃ pariṇataṃ attano pariṇāmeyya, nissaggiyaṃ pācittiyan”ti.",
  "pli-tv-bu-vb-np30:2.1": "Yo panāti",
  "pli-tv-bu-vb-np30:2.2": "yo yādiso … pe …",
  "pli-tv-bu-vb-np30:2.3": "bhikkhūti",
  "pli-tv-bu-vb-np30:2.4": "… pe … ayaṃ imasmiṃ atthe adhippeto bhikkhūti.",
  "pli-tv-bu-vb-np30:2.6": "Jānāti nāma",
  "pli-tv-bu-vb-np30:2.7": "sāmaṃ vā jānāti aññe vā tassa ārocenti so vā āroceti.",
  "pli-tv-bu-vb-np30:2.8": "Saṃghikaṃ nāma",
  "pli-tv-bu-vb-np30:2.9": "saṃghassa dinnaṃ hoti pariccattaṃ.",
  "pli-tv-bu-vb-np30:2.10": "Lābho nāma",
  "pli-tv-bu-vb-np30:2.11": "cīvarapiṇḍapātasenāsanagilānappaccayabhesajjaparikkhārā. Antamaso cuṇṇapiṇḍopi, dantakaṭṭhampi, dasikasuttampi.",
  "pli-tv-bu-vb-np30:2.13": "Pariṇataṃ nāma",
  "pli-tv-bu-vb-np30:2.14": "dassāma karissāmāti vācā bhinnā hoti.",
  "pli-tv-bu-vb-np30:2.15": "Attano pariṇāmeti, payoge dukkaṭaṃ.",
  "pli-tv-bu-vb-np30:2.16": "Paṭilābhena nissaggiyaṃ hoti.",
  "pli-tv-bu-vb-np30:2.17": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np30:2.18": "Evañca pana, bhikkhave, nissajjitabbaṃ.",
  "pli-tv-bu-vb-np30:2.19": "… pe …",
  "pli-tv-bu-vb-np30:2.20": "“idaṃ me, bhante, jānaṃ saṃghikaṃ lābhaṃ pariṇataṃ attano pariṇāmitaṃ nissaggiyaṃ.",
  "pli-tv-bu-vb-np30:2.21": "Imāhaṃ saṃghassa nissajjāmī”ti … pe …",
  "pli-tv-bu-vb-np30:2.22": "dadeyyāti … pe …",
  "pli-tv-bu-vb-np30:2.23": "dadeyyunti … pe …",
  "pli-tv-bu-vb-np30:2.24": "āyasmato dammīti.",
  "pli-tv-bu-vb-np30:2.25": "Pariṇate pariṇatasaññī attano pariṇāmeti, nissaggiyaṃ pācittiyaṃ.",
  "pli-tv-bu-vb-np30:2.26": "Pariṇate vematiko attano pariṇāmeti, āpatti dukkaṭassa.",
  "pli-tv-bu-vb-np30:2.27": "Pariṇate apariṇatasaññī attano pariṇāmeti, anāpatti.",
  "pli-tv-bu-vb-np30:2.28": "Saṃghassa pariṇataṃ aññasaṃghassa vā cetiyassa vā pariṇāmeti, āpatti dukkaṭassa.",
  "pli-tv-bu-vb-np30:2.29": "Cetiyassa pariṇataṃ aññacetiyassa vā saṃghassa vā puggalassa vā pariṇāmeti, āpatti dukkaṭassa.",
  "pli-tv-bu-vb-np30:2.30": "Puggalassa pariṇataṃ aññapuggalassa vā saṃghassa vā cetiyassa vā pariṇāmeti, āpatti dukkaṭassa.",
  "pli-tv-bu-vb-np30:2.31": "Apariṇate pariṇatasaññī, āpatti dukkaṭassa.",
  "pli-tv-bu-vb-np30:2.32": "Apariṇate vematiko, āpatti dukkaṭassa.",
  "pli-tv-bu-vb-np30:2.33": "Apariṇate apariṇatasaññī, anāpatti.",
  "pli-tv-bu-vb-np30:2.34": "Anāpatti—",
  "pli-tv-bu-vb-np30:2.35": "kattha demāti pucchiyamāno yattha tumhākaṃ deyyadhammo paribhogaṃ vā labheyya paṭisaṅkhāraṃ vā labheyya ciraṭṭhitiko vā assa yattha vā pana tumhākaṃ cittaṃ pasīdati tattha dethāti bhaṇati,",
  "pli-tv-bu-vb-np30:2.36": "ummattakassa,",
  "pli-tv-bu-vb-np30:2.37": "ādikammikassāti.",
  "pli-tv-bu-vb-np30:2.38": "Pariṇatasikkhāpadaṃ niṭṭhitaṃ dasamaṃ.",
  "pli-tv-bu-vb-np30:2.39": "Pattavaggo tatiyo.",
  "pli-tv-bu-vb-np30:2.40": "Tassuddānaṃ",
  "pli-tv-bu-vb-np30:2.41": "Dve ca pattāni bhesajjaṃ,",
  "pli-tv-bu-vb-np30:2.42": "vassikā dānapañcamaṃ;",
  "pli-tv-bu-vb-np30:2.43": "Sāmaṃ vāyāpanacceko,",
  "pli-tv-bu-vb-np30:2.44": "sāsaṅkaṃ saṃghikena cāti.",
  "pli-tv-bu-vb-np30:2.45": "“Uddiṭṭhā kho, āyasmanto, tiṃsa nissaggiyā pācittiyā dhammā.",
  "pli-tv-bu-vb-np30:2.46": "Tatthāyasmante pucchāmi—",
  "pli-tv-bu-vb-np30:2.47": "‘kaccittha parisuddhā’?",
  "pli-tv-bu-vb-np30:2.48": "Dutiyampi pucchāmi—",
  "pli-tv-bu-vb-np30:2.49": "‘kaccittha parisuddhā’?",
  "pli-tv-bu-vb-np30:2.50": "Tatiyampi pucchāmi—",
  "pli-tv-bu-vb-np30:2.51": "‘kaccittha parisuddhā’?",
  "pli-tv-bu-vb-np30:2.52": "Parisuddhetthāyasmanto, tasmā tuṇhī,",
  "pli-tv-bu-vb-np30:2.53": "evametaṃ dhārayāmī”ti.",
  "pli-tv-bu-vb-np30:2.54": "Nissaggiyakaṇḍaṃ niṭṭhitaṃ.",
  "pli-tv-bu-vb-np30:2.55": "Pārājikapāḷi niṭṭhitā."
}