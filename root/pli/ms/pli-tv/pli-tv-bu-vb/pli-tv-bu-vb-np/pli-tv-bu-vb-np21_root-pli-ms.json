{
  "pli-tv-bu-vb-np21:0.1": "Theravāda Vinaya",
  "pli-tv-bu-vb-np21:0.2": "Mahāvibhaṅga",
  "pli-tv-bu-vb-np21:0.3": "Nissaggiyakaṇḍa",
  "pli-tv-bu-vb-np21:0.4": "Pattavagga",
  "pli-tv-bu-vb-np21:0.5": "21. Pattasikkhāpada",
  "pli-tv-bu-vb-np21:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np21:1.2": "Tena kho pana samayena chabbaggiyā bhikkhū bahū patte sannicayaṃ karonti.",
  "pli-tv-bu-vb-np21:1.3": "Manussā vihāracārikaṃ āhiṇḍantā passitvā ujjhāyanti khiyyanti vipācenti—",
  "pli-tv-bu-vb-np21:1.4": "“kathañhi nāma samaṇā sakyaputtiyā bahū patte sannicayaṃ karissanti,",
  "pli-tv-bu-vb-np21:1.5": "pattavāṇijjaṃ vā samaṇā sakyaputtiyā karissanti āmattikāpaṇaṃ vā pasāressantī”ti.",
  "pli-tv-bu-vb-np21:1.6": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-np21:1.7": "Ye te bhikkhū appicchā … pe … te ujjhāyanti khiyyanti vipācenti—",
  "pli-tv-bu-vb-np21:1.9": "“kathañhi nāma chabbaggiyā bhikkhū atirekapattaṃ dhāressantī”ti.",
  "pli-tv-bu-vb-np21:1.10": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ … pe …",
  "pli-tv-bu-vb-np21:1.11": "“saccaṃ kira tumhe, bhikkhave, atirekapattaṃ dhārethā”ti?",
  "pli-tv-bu-vb-np21:1.12": "“Saccaṃ, bhagavā”ti.",
  "pli-tv-bu-vb-np21:1.13": "Vigarahi buddho bhagavā … pe …",
  "pli-tv-bu-vb-np21:1.14": "kathañhi nāma tumhe, moghapurisā, atirekapattaṃ dhāressatha.",
  "pli-tv-bu-vb-np21:1.15": "Netaṃ, moghapurisā, appasannānaṃ vā pasādāya … pe …",
  "pli-tv-bu-vb-np21:1.16": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np21:1.17": "“Yo pana bhikkhu atirekapattaṃ dhāreyya, nissaggiyaṃ pācittiyan”ti.",
  "pli-tv-bu-vb-np21:1.18": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-np21:2.1": "Tena kho pana samayena āyasmato ānandassa atirekapatto uppanno hoti.",
  "pli-tv-bu-vb-np21:2.2": "Āyasmā ca ānando taṃ pattaṃ āyasmato sāriputtassa dātukāmo hoti.",
  "pli-tv-bu-vb-np21:2.3": "Āyasmā ca sāriputto sākete viharati.",
  "pli-tv-bu-vb-np21:2.4": "Atha kho āyasmato ānandassa etadahosi—",
  "pli-tv-bu-vb-np21:2.5": "“bhagavatā sikkhāpadaṃ paññattaṃ—",
  "pli-tv-bu-vb-np21:2.6": "‘na atirekapatto dhāretabbo’ti.",
  "pli-tv-bu-vb-np21:2.7": "Ayañca me atirekapatto uppanno.",
  "pli-tv-bu-vb-np21:2.8": "Ahañcimaṃ pattaṃ āyasmato sāriputtassa dātukāmo.",
  "pli-tv-bu-vb-np21:2.9": "Āyasmā ca sāriputto sākete viharati.",
  "pli-tv-bu-vb-np21:2.10": "Kathaṃ nu kho mayā paṭipajjitabban”ti?",
  "pli-tv-bu-vb-np21:2.11": "Bhagavato etamatthaṃ ārocesi.",
  "pli-tv-bu-vb-np21:2.12": "“Kīvaciraṃ panānanda, sāriputto āgacchissatī”ti?",
  "pli-tv-bu-vb-np21:2.13": "“Navamaṃ vā, bhagavā, divasaṃ dasamaṃ vā”ti.",
  "pli-tv-bu-vb-np21:2.14": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-np21:2.15": "“anujānāmi, bhikkhave, dasāhaparamaṃ atirekapattaṃ dhāretuṃ.",
  "pli-tv-bu-vb-np21:2.16": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np21:2.17": "“Dasāhaparamaṃ atirekapatto dhāretabbo. Taṃ atikkāmayato nissaggiyaṃ pācittiyan”ti.",
  "pli-tv-bu-vb-np21:3.1": "Dasāhaparamanti",
  "pli-tv-bu-vb-np21:3.2": "dasāhaparamatā dhāretabbo.",
  "pli-tv-bu-vb-np21:3.3": "Atirekapatto nāma",
  "pli-tv-bu-vb-np21:3.4": "anadhiṭṭhito avikappito.",
  "pli-tv-bu-vb-np21:3.5": "Patto nāma",
  "pli-tv-bu-vb-np21:3.6": "dve pattā ayopatto mattikāpattoti.",
  "pli-tv-bu-vb-np21:3.8": "Tayo pattassa vaṇṇā ukkaṭṭho patto majjhimo patto omako patto.",
  "pli-tv-bu-vb-np21:3.11": "Ukkaṭṭho nāma patto aḍḍhāḷhakodanaṃ gaṇhāti catubhāgaṃ khādanaṃ tadupiyaṃ byañjanaṃ.",
  "pli-tv-bu-vb-np21:3.13": "Majjhimo nāma patto nāḷikodanaṃ gaṇhāti catubhāgaṃ khādanaṃ tadupiyaṃ byañjanaṃ.",
  "pli-tv-bu-vb-np21:3.15": "Omako nāma patto patthodanaṃ gaṇhāti catubhāgaṃ khādanaṃ tadupiyaṃ byañjanaṃ.",
  "pli-tv-bu-vb-np21:3.17": "Tato ukkaṭṭho apatto, omako apatto.",
  "pli-tv-bu-vb-np21:3.18": "Taṃ atikkāmayato nissaggiyo hotīti",
  "pli-tv-bu-vb-np21:3.19": "ekādase aruṇuggamane nissaggiyo hoti.",
  "pli-tv-bu-vb-np21:3.20": "Nissajjitabbo saṃghassa vā gaṇassa vā puggalassa vā.",
  "pli-tv-bu-vb-np21:3.21": "Evañca pana, bhikkhave, nissajjitabbo.",
  "pli-tv-bu-vb-np21:3.22": "Tena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—",
  "pli-tv-bu-vb-np21:3.23": "“ayaṃ me, bhante, patto dasāhātikkanto nissaggiyo.",
  "pli-tv-bu-vb-np21:3.24": "Imāhaṃ saṃghassa nissajjāmī”ti.",
  "pli-tv-bu-vb-np21:3.25": "Nissajjitvā āpatti desetabbā.",
  "pli-tv-bu-vb-np21:3.26": "Byattena bhikkhunā paṭibalena āpatti paṭiggahetabbā,",
  "pli-tv-bu-vb-np21:3.27": "nissaṭṭhapatto dātabbo—",
  "pli-tv-bu-vb-np21:3.28": "“Suṇātu me, bhante, saṃgho.",
  "pli-tv-bu-vb-np21:3.29": "Ayaṃ patto itthannāmassa bhikkhuno nissaggiyo saṃghassa nissaṭṭho.",
  "pli-tv-bu-vb-np21:3.30": "Yadi saṃghassa pattakallaṃ, saṃgho imaṃ pattaṃ itthannāmassa bhikkhuno dadeyyā”ti.",
  "pli-tv-bu-vb-np21:3.31": "Tena bhikkhunā sambahule bhikkhū upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā tukkuṭikaṃ nisīditvā añjaliṃ paggahetvā evamassu vacanīyā—",
  "pli-tv-bu-vb-np21:3.32": "“ayaṃ me, bhante, patto dasāhātikkanto nissaggiyo.",
  "pli-tv-bu-vb-np21:3.33": "Imāhaṃ āyasmantānaṃ nissajjāmī”ti.",
  "pli-tv-bu-vb-np21:3.34": "Nissajjitvā āpatti desetabbā.",
  "pli-tv-bu-vb-np21:3.35": "Byattena bhikkhunā paṭibalena āpatti paṭiggahetabbā,",
  "pli-tv-bu-vb-np21:3.36": "nissaṭṭhapatto dātabbo—",
  "pli-tv-bu-vb-np21:3.37": "“Suṇantu me āyasmantā.",
  "pli-tv-bu-vb-np21:3.38": "Ayaṃ patto itthannāmassa bhikkhuno nissaggiyo āyasmantānaṃ nissaṭṭho.",
  "pli-tv-bu-vb-np21:3.39": "Yadāyasmantānaṃ pattakallaṃ, āyasmantā imaṃ pattaṃ itthannāmassa bhikkhuno dadeyyun”ti.",
  "pli-tv-bu-vb-np21:3.40": "Tena bhikkhunā ekaṃ bhikkhuṃ upasaṅkamitvā ekaṃsaṃ uttarāsaṅgaṃ karitvā ukkuṭikaṃ nisīditvā añjaliṃ paggahetvā evamassa vacanīyo—",
  "pli-tv-bu-vb-np21:3.41": "“ayaṃ me, āvuso, patto dasāhātikkanto nissaggiyo.",
  "pli-tv-bu-vb-np21:3.42": "Imāhaṃ āyasmato nissajjāmī”ti.",
  "pli-tv-bu-vb-np21:3.43": "Nissajjitvā āpatti desetabbā.",
  "pli-tv-bu-vb-np21:3.44": "Tena bhikkhunā āpatti paṭiggahetabbā,",
  "pli-tv-bu-vb-np21:3.45": "nissaṭṭhapatto dātabbo—",
  "pli-tv-bu-vb-np21:3.46": "“imaṃ pattaṃ āyasmato dammī”ti.",
  "pli-tv-bu-vb-np21:3.47": "Dasāhātikkante atikkantasaññī, nissaggiyaṃ pācittiyaṃ.",
  "pli-tv-bu-vb-np21:3.48": "Dasāhātikkante vematiko, nissaggiyaṃ pācittiyaṃ.",
  "pli-tv-bu-vb-np21:3.49": "Dasāhātikkante anatikkantasaññī, nissaggiyaṃ pācittiyaṃ.",
  "pli-tv-bu-vb-np21:3.50": "Anadhiṭṭhite adhiṭṭhitasaññī, nissaggiyaṃ pācittiyaṃ.",
  "pli-tv-bu-vb-np21:3.51": "Avikappite vikappitasaññī, nissaggiyaṃ pācittiyaṃ.",
  "pli-tv-bu-vb-np21:3.52": "Avissajjite vissajjitasaññī, nissaggiyaṃ pācittiyaṃ.",
  "pli-tv-bu-vb-np21:3.53": "Anaṭṭhe naṭṭhasaññī nissaggiyaṃ pācittiyaṃ.",
  "pli-tv-bu-vb-np21:3.54": "Avinaṭṭhe vinaṭṭhasaññī, nissaggiyaṃ pācittiyaṃ.",
  "pli-tv-bu-vb-np21:3.55": "Abhinne bhinnasaññī, nissaggiyaṃ pācittiyaṃ.",
  "pli-tv-bu-vb-np21:3.56": "Avilutte viluttasaññī, nissaggiyaṃ pācittiyaṃ.",
  "pli-tv-bu-vb-np21:3.57": "Nissaggiyaṃ pattaṃ anissajjitvā paribhuñjati, āpatti dukkaṭassa.",
  "pli-tv-bu-vb-np21:3.58": "Dasāhānatikkante atikkantasaññī, āpatti dukkaṭassa.",
  "pli-tv-bu-vb-np21:3.59": "Dasāhānatikkante vematiko, āpatti dukkaṭassa.",
  "pli-tv-bu-vb-np21:3.60": "Dasāhānatikkante anatikkantasaññī, anāpatti.",
  "pli-tv-bu-vb-np21:3.61": "Anāpatti—",
  "pli-tv-bu-vb-np21:3.62": "antodasāhaṃ adhiṭṭheti, vikappeti, vissajjeti, nassati, vinassati, bhijjati, acchinditvā gaṇhanti, vissāsaṃ gaṇhanti,",
  "pli-tv-bu-vb-np21:3.63": "ummattakassa,",
  "pli-tv-bu-vb-np21:3.64": "ādikammikassāti.",
  "pli-tv-bu-vb-np21:4.1": "Tena kho pana samayena chabbaggiyā bhikkhū nissaṭṭhapattaṃ na denti.",
  "pli-tv-bu-vb-np21:4.2": "Bhagavato etamatthaṃ ārocesuṃ.",
  "pli-tv-bu-vb-np21:4.3": "“Na, bhikkhave, nissaṭṭhapatto na dātabbo. Yo na dadeyya, āpatti dukkaṭassā”ti.",
  "pli-tv-bu-vb-np21:4.5": "Pattasikkhāpadaṃ niṭṭhitaṃ paṭhamaṃ."
}