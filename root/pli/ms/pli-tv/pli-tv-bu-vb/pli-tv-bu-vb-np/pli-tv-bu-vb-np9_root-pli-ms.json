{
  "pli-tv-bu-vb-np9:0.1": "Theravāda Vinaya",
  "pli-tv-bu-vb-np9:0.2": "Mahāvibhaṅga",
  "pli-tv-bu-vb-np9:0.3": "Nissaggiyakaṇḍa",
  "pli-tv-bu-vb-np9:0.4": "Cīvaravagga",
  "pli-tv-bu-vb-np9:0.5": "9. Dutiyaupakkhaṭasikkhāpada",
  "pli-tv-bu-vb-np9:1.0a": "",
  "pli-tv-bu-vb-np9:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np9:1.2": "Tena kho pana samayena aññataro puriso aññataraṃ purisaṃ etadavoca—",
  "pli-tv-bu-vb-np9:1.3": "“ayyaṃ upanandaṃ cīvarena acchādessāmī”ti.",
  "pli-tv-bu-vb-np9:1.4": "Sopi evamāha—",
  "pli-tv-bu-vb-np9:1.5": "“ahampi ayyaṃ upanandaṃ cīvarena acchādessāmī”ti.",
  "pli-tv-bu-vb-np9:1.6": "Assosi kho aññataro piṇḍacāriko bhikkhu tesaṃ purisānaṃ imaṃ kathāsallāpaṃ.",
  "pli-tv-bu-vb-np9:1.7": "Atha kho so bhikkhu yenāyasmā upanando sakyaputto tenupasaṅkami;",
  "pli-tv-bu-vb-np9:1.8": "upasaṅkamitvā āyasmantaṃ upanandaṃ sakyaputtaṃ etadavoca—",
  "pli-tv-bu-vb-np9:1.9": "“mahāpuññosi tvaṃ, āvuso upananda.",
  "pli-tv-bu-vb-np9:1.10": "Amukasmiṃ okāse aññataro puriso aññataraṃ purisaṃ etadavoca—",
  "pli-tv-bu-vb-np9:1.11": "‘ayyaṃ upanandaṃ cīvarena acchādessāmī’ti.",
  "pli-tv-bu-vb-np9:1.12": "Sopi evamāha—",
  "pli-tv-bu-vb-np9:1.13": "‘ahampi ayyaṃ upanandaṃ cīvarena acchādessāmī’”ti.",
  "pli-tv-bu-vb-np9:1.14": "“Atthāvuso, maṃ te upaṭṭhākā”ti.",
  "pli-tv-bu-vb-np9:1.15": "Atha kho āyasmā upanando sakyaputto yena te purisā tenupasaṅkami;",
  "pli-tv-bu-vb-np9:1.16": "upasaṅkamitvā te purise etadavoca—",
  "pli-tv-bu-vb-np9:1.17": "“saccaṃ kira maṃ tumhe, āvuso, cīvarehi acchādetukāmātthā”ti?",
  "pli-tv-bu-vb-np9:1.18": "“Api nayya, evaṃ hoti—",
  "pli-tv-bu-vb-np9:1.19": "‘ayyaṃ upanandaṃ cīvarehi acchādessāmā’”ti.",
  "pli-tv-bu-vb-np9:1.20": "“Sace kho maṃ tumhe, āvuso, cīvarehi acchādetukāmāttha, evarūpena cīvarena acchādetha,",
  "pli-tv-bu-vb-np9:1.21": "kyāhaṃ tehi acchannopi karissāmi, yānāhaṃ na paribhuñjissāmī”ti.",
  "pli-tv-bu-vb-np9:1.22": "Atha kho te purisā ujjhāyanti khiyyanti vipācenti—",
  "pli-tv-bu-vb-np9:1.23": "“mahicchā ime samaṇā sakyaputtiyā asantuṭṭhā.",
  "pli-tv-bu-vb-np9:1.24": "Nayime sukarā cīvarehi acchādetuṃ.",
  "pli-tv-bu-vb-np9:1.25": "Kathañhi nāma ayyo upanando amhehi pubbe appavārito upasaṅkamitvā cīvare vikappaṃ āpajjissatī”ti.",
  "pli-tv-bu-vb-np9:1.26": "Assosuṃ kho bhikkhū tesaṃ purisānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-np9:1.27": "Ye te bhikkhū appicchā … pe …",
  "pli-tv-bu-vb-np9:1.28": "te ujjhāyanti khiyyanti vipācenti—",
  "pli-tv-bu-vb-np9:1.29": "“kathañhi nāma āyasmā upanando sakyaputto pubbe appavārito gahapatike upasaṅkamitvā cīvare vikappaṃ āpajjissatī”ti.",
  "pli-tv-bu-vb-np9:1.30": "Atha kho te bhikkhū āyasmantaṃ upanandaṃ sakyaputtaṃ anekapariyāyena vigarahitvā bhagavato etamatthaṃ ārocesuṃ … pe …",
  "pli-tv-bu-vb-np9:1.31": "“saccaṃ kira tvaṃ, upananda, pubbe appavārito gahapatike upasaṅkamitvā cīvare vikappaṃ āpajjasī”ti?",
  "pli-tv-bu-vb-np9:1.32": "“Saccaṃ, bhagavā”ti.",
  "pli-tv-bu-vb-np9:1.33": "“Ñātakā te, upananda, aññātakā”ti?",
  "pli-tv-bu-vb-np9:1.34": "“Aññātakā, bhagavā”ti.",
  "pli-tv-bu-vb-np9:1.35": "“Aññātako, moghapurisa, aññātakānaṃ na jānāti patirūpaṃ vā appatirūpaṃ vā santaṃ vā asantaṃ vā.",
  "pli-tv-bu-vb-np9:1.36": "Tattha nāma tvaṃ, moghapurisa, pubbe appavārito aññātake gahapatike upasaṅkamitvā cīvare vikappaṃ āpajjissasi.",
  "pli-tv-bu-vb-np9:1.37": "Netaṃ, moghapurisa, appasannānaṃ vā pasādāya … pe …",
  "pli-tv-bu-vb-np9:1.38": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np9:1.38a": "",
  "pli-tv-bu-vb-np9:1.39": "“Bhikkhuṃ paneva uddissa ubhinnaṃ aññātakānaṃ gahapatīnaṃ vā gahapatānīnaṃ vā paccekacīvaracetāpannāni upakkhaṭāni honti—",
  "pli-tv-bu-vb-np9:1.40": "‘imehi mayaṃ paccekacīvaracetāpannehi paccekacīvarāni cetāpetvā itthannāmaṃ bhikkhuṃ cīvarehi acchādessāmā’ti;",
  "pli-tv-bu-vb-np9:1.41": "tatra ce so bhikkhu pubbe appavārito upasaṅkamitvā cīvare vikappaṃ āpajjeyya—",
  "pli-tv-bu-vb-np9:1.42": "‘sādhu vata maṃ āyasmanto imehi paccekacīvaracetāpannehi evarūpaṃ vā evarūpaṃ vā cīvaraṃ cetāpetvā acchādetha, ubhova santā ekenā’ti, kalyāṇakamyataṃ upādāya, nissaggiyaṃ pācittiyan”ti.",
  "pli-tv-bu-vb-np9:1.42a": "",
  "pli-tv-bu-vb-np9:1.43": "Bhikkhuṃ paneva uddissāti",
  "pli-tv-bu-vb-np9:1.44": "bhikkhussatthāya, bhikkhuṃ ārammaṇaṃ karitvā, bhikkhuṃ acchādetukāmā.",
  "pli-tv-bu-vb-np9:1.45": "Ubhinnanti",
  "pli-tv-bu-vb-np9:1.46": "dvinnaṃ.",
  "pli-tv-bu-vb-np9:1.47": "Aññātakā nāma",
  "pli-tv-bu-vb-np9:1.48": "mātito vā pitito vā yāva sattamā pitāmahayugā asambaddhā.",
  "pli-tv-bu-vb-np9:1.49": "Gahapatī nāma",
  "pli-tv-bu-vb-np9:1.50": "ye keci agāraṃ ajjhāvasanti.",
  "pli-tv-bu-vb-np9:1.51": "Gahapatāniyo nāma",
  "pli-tv-bu-vb-np9:1.52": "yā kāci agāraṃ ajjhāvasanti.",
  "pli-tv-bu-vb-np9:1.53": "Cīvaracetāpannāni nāma",
  "pli-tv-bu-vb-np9:1.54": "hiraññā vā suvaṇṇā vā muttā vā maṇī vā pavāḷā vā phalikā vā paṭakā vā suttā vā kappāsā vā.",
  "pli-tv-bu-vb-np9:1.55": "Imehi paccekacīvaracetāpannehīti",
  "pli-tv-bu-vb-np9:1.56": "paccupaṭṭhitehi.",
  "pli-tv-bu-vb-np9:1.57": "Cetāpetvāti",
  "pli-tv-bu-vb-np9:1.58": "parivattetvā.",
  "pli-tv-bu-vb-np9:1.59": "Acchādessāmāti",
  "pli-tv-bu-vb-np9:1.60": "dassāma.",
  "pli-tv-bu-vb-np9:1.61": "Tatra ce so bhikkhūti",
  "pli-tv-bu-vb-np9:1.62": "yaṃ bhikkhuṃ uddissa cīvaracetāpannāni upakkhaṭāni honti so bhikkhu.",
  "pli-tv-bu-vb-np9:1.63": "Pubbe appavāritoti",
  "pli-tv-bu-vb-np9:1.64": "pubbe avutto hoti—",
  "pli-tv-bu-vb-np9:1.65": "“kīdisena te, bhante, cīvarena attho,",
  "pli-tv-bu-vb-np9:1.66": "kīdisaṃ te cīvaraṃ cetāpemā”ti.",
  "pli-tv-bu-vb-np9:1.67": "Upasaṅkamitvāti",
  "pli-tv-bu-vb-np9:1.68": "gharaṃ gantvā yattha katthaci upasaṅkamitvā.",
  "pli-tv-bu-vb-np9:1.69": "Cīvare vikappaṃ āpajjeyyāti",
  "pli-tv-bu-vb-np9:1.70": "āyataṃ vā hotu vitthataṃ vā appitaṃ vā saṇhaṃ vā.",
  "pli-tv-bu-vb-np9:1.71": "Imehi paccekacīvaracetāpannehīti",
  "pli-tv-bu-vb-np9:1.72": "paccupaṭṭhitehi.",
  "pli-tv-bu-vb-np9:1.73": "Evarūpaṃ vā evarūpaṃ vāti",
  "pli-tv-bu-vb-np9:1.74": "āyataṃ vā vitthataṃ vā appitaṃ vā saṇhaṃ vā.",
  "pli-tv-bu-vb-np9:1.75": "Cetāpetvāti",
  "pli-tv-bu-vb-np9:1.76": "parivattetvā.",
  "pli-tv-bu-vb-np9:1.77": "Acchādethāti",
  "pli-tv-bu-vb-np9:1.78": "dajjetha.",
  "pli-tv-bu-vb-np9:1.79": "Ubhova santā ekenāti",
  "pli-tv-bu-vb-np9:1.80": "dvepi janā ekena.",
  "pli-tv-bu-vb-np9:1.81": "Kalyāṇakamyataṃ upādāyāti",
  "pli-tv-bu-vb-np9:1.82": "sādhatthiko mahagghatthiko.",
  "pli-tv-bu-vb-np9:1.83": "Tassa vacanena āyataṃ vā vitthataṃ vā appitaṃ vā saṇhaṃ vā cetāpenti, payoge dukkaṭaṃ.",
  "pli-tv-bu-vb-np9:1.84": "Paṭilābhena nissaggiyaṃ hoti.",
  "pli-tv-bu-vb-np9:1.85": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np9:1.86": "Evañca pana, bhikkhave, nissajjitabbaṃ …",
  "pli-tv-bu-vb-np9:1.87": "pe …",
  "pli-tv-bu-vb-np9:1.88": "“idaṃ me, bhante, cīvaraṃ pubbe appavārito aññātake gahapatike upasaṅkamitvā cīvare vikappaṃ āpannaṃ nissaggiyaṃ.",
  "pli-tv-bu-vb-np9:1.89": "Imāhaṃ saṃghassa nissajjāmī”ti … pe …",
  "pli-tv-bu-vb-np9:1.90": "dadeyyāti … pe …",
  "pli-tv-bu-vb-np9:1.91": "dadeyyunti … pe …",
  "pli-tv-bu-vb-np9:1.92": "āyasmato dammīti.",
  "pli-tv-bu-vb-np9:1.92a": "",
  "pli-tv-bu-vb-np9:1.93": "Aññātake aññātakasaññī pubbe appavārito gahapatike upasaṅkamitvā cīvare vikappaṃ āpajjati, nissaggiyaṃ pācittiyaṃ.",
  "pli-tv-bu-vb-np9:1.94": "Aññātake vematiko pubbe appavārito gahapatike upasaṅkamitvā cīvare vikappaṃ āpajjati, nissaggiyaṃ pācittiyaṃ.",
  "pli-tv-bu-vb-np9:1.95": "Aññātake ñātakasaññī pubbe appavārito gahapatike upasaṅkamitvā cīvare vikappaṃ āpajjati, nissaggiyaṃ pācittiyaṃ.",
  "pli-tv-bu-vb-np9:1.96": "Ñātake aññātakasaññī, āpatti dukkaṭassa.",
  "pli-tv-bu-vb-np9:1.97": "Ñātake vematiko, āpatti dukkaṭassa.",
  "pli-tv-bu-vb-np9:1.98": "Ñātake ñātakasaññī, anāpatti.",
  "pli-tv-bu-vb-np9:1.98a": "",
  "pli-tv-bu-vb-np9:1.99": "Anāpatti—",
  "pli-tv-bu-vb-np9:1.100": "ñātakānaṃ,",
  "pli-tv-bu-vb-np9:1.101": "pavāritānaṃ,",
  "pli-tv-bu-vb-np9:1.102": "aññassatthāya,",
  "pli-tv-bu-vb-np9:1.103": "attano dhanena,",
  "pli-tv-bu-vb-np9:1.104": "mahagghaṃ cetāpetukāmānaṃ appagghaṃ cetāpeti,",
  "pli-tv-bu-vb-np9:1.105": "ummattakassa,",
  "pli-tv-bu-vb-np9:1.106": "ādikammikassāti.",
  "pli-tv-bu-vb-np9:1.107": "Dutiyaupakkhaṭasikkhāpadaṃ niṭṭhitaṃ navamaṃ."
}