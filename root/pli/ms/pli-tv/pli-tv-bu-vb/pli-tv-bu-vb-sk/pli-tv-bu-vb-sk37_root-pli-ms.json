{
  "pli-tv-bu-vb-sk37:1.1": "Theravāda Vinaya",
  "pli-tv-bu-vb-sk37:2.1": "Mahāvibhaṅga",
  "pli-tv-bu-vb-sk37:3.1": "Sekhiyakaṇḍa",
  "pli-tv-bu-vb-sk37:4.1": "Sakkaccavagga",
  "pli-tv-bu-vb-sk37:5.1": "37. Sūpodanaviññattisikkhāpada",
  "pli-tv-bu-vb-sk37:6.3": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-sk37:6.4": "Tena kho pana samayena chabbaggiyā bhikkhū sūpampi odanampi attano atthāya viññāpetvā bhuñjanti.",
  "pli-tv-bu-vb-sk37:6.5": "Manussā ujjhāyanti khiyyanti vipācenti—",
  "pli-tv-bu-vb-sk37:6.6": "“kathañhi nāma samaṇā sakyaputtiyā sūpampi odanampi attano atthāya viññāpetvā bhuñjissanti.",
  "pli-tv-bu-vb-sk37:6.7": "Kassa sampannaṃ na manāpaṃ.",
  "pli-tv-bu-vb-sk37:6.8": "Kassa sāduṃ na ruccatī”ti.",
  "pli-tv-bu-vb-sk37:7.1": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-sk37:7.2": "Ye te bhikkhū appicchā … pe … te ujjhāyanti khiyyanti vipācenti—",
  "pli-tv-bu-vb-sk37:7.3": "“kathañhi nāma chabbaggiyā bhikkhū sūpampi odanampi attano atthāya viññāpetvā bhuñjissantī”ti … pe …",
  "pli-tv-bu-vb-sk37:7.4": "“saccaṃ kira tumhe, bhikkhave, sūpampi odanampi attano atthāya viññāpetvā bhuñjathā”ti?",
  "pli-tv-bu-vb-sk37:7.5": "“Saccaṃ, bhagavā”ti.",
  "pli-tv-bu-vb-sk37:7.6": "Vigarahi buddho bhagavā … pe …",
  "pli-tv-bu-vb-sk37:7.7": "kathañhi nāma tumhe, moghapurisā, sūpampi odanampi attano atthāya viññāpetvā bhuñjissatha.",
  "pli-tv-bu-vb-sk37:7.8": "Netaṃ, moghapurisā, appasannānaṃ vā pasādāya … pe …",
  "pli-tv-bu-vb-sk37:7.9": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-sk37:8.2": "“Na sūpaṃ vā odanaṃ vā attano atthāya viññāpetvā bhuñjissāmīti sikkhā karaṇīyā”ti.",
  "pli-tv-bu-vb-sk37:9.1": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-sk37:10.2": "Tena kho pana samayena bhikkhū gilānā honti.",
  "pli-tv-bu-vb-sk37:10.3": "Gilānapucchakā bhikkhū gilāne bhikkhū etadavocuṃ—",
  "pli-tv-bu-vb-sk37:10.4": "“kaccāvuso, khamanīyaṃ, kacci yāpanīyan”ti?",
  "pli-tv-bu-vb-sk37:10.5": "“Pubbe mayaṃ, āvuso, sūpampi odanampi attano atthāya viññāpetvā bhuñjāma, tena no phāsu hoti.",
  "pli-tv-bu-vb-sk37:10.6": "Idāni pana—",
  "pli-tv-bu-vb-sk37:10.7": "‘bhagavatā paṭikkhittan’ti kukkuccāyantā na viññāpema, tena no na phāsu hotī”ti.",
  "pli-tv-bu-vb-sk37:10.8": "Bhagavato etamatthaṃ ārocesuṃ … pe …",
  "pli-tv-bu-vb-sk37:10.9": "anujānāmi, bhikkhave, gilānena bhikkhunā sūpampi odanampi attano atthāya viññāpetvā bhuñjituṃ.",
  "pli-tv-bu-vb-sk37:10.10": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-sk37:11.1": "“Na sūpaṃ vā odanaṃ vā agilāno attano atthāya viññāpetvā bhuñjissāmīti sikkhā karaṇīyā”ti.",
  "pli-tv-bu-vb-sk37:12.1": "Na sūpaṃ vā odanaṃ vā agilānena attano atthāya viññāpetvā bhuñjitabbaṃ.",
  "pli-tv-bu-vb-sk37:12.2": "Yo anādariyaṃ paṭicca sūpaṃ vā odanaṃ vā agilāno attano atthāya viññāpetvā bhuñjati, āpatti dukkaṭassa.",
  "pli-tv-bu-vb-sk37:13.1": "Anāpatti—",
  "pli-tv-bu-vb-sk37:13.2": "asañcicca,",
  "pli-tv-bu-vb-sk37:13.3": "assatiyā,",
  "pli-tv-bu-vb-sk37:13.4": "ajānantassa,",
  "pli-tv-bu-vb-sk37:13.5": "gilānassa,",
  "pli-tv-bu-vb-sk37:13.6": "ñātakānaṃ,",
  "pli-tv-bu-vb-sk37:13.7": "pavāritānaṃ,",
  "pli-tv-bu-vb-sk37:13.8": "aññassatthāya,",
  "pli-tv-bu-vb-sk37:13.9": "attano dhanena,",
  "pli-tv-bu-vb-sk37:13.10": "āpadāsu,",
  "pli-tv-bu-vb-sk37:13.11": "ummattakassa,",
  "pli-tv-bu-vb-sk37:13.12": "ādikammikassāti.",
  "pli-tv-bu-vb-sk37:14.1": "Sattamasikkhāpadaṃ niṭṭhitaṃ."
}