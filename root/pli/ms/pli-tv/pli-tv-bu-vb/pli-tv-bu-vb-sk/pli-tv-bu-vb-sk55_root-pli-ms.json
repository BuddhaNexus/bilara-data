{
  "pli-tv-bu-vb-sk55:1.1": "Theravāda Vinaya",
  "pli-tv-bu-vb-sk55:2.1": "Mahāvibhaṅga",
  "pli-tv-bu-vb-sk55:3.1": "Sekhiyakaṇḍa",
  "pli-tv-bu-vb-sk55:4.1": "Surusuruvagga",
  "pli-tv-bu-vb-sk55:5.1": "55. Sāmisasikkhāpada",
  "pli-tv-bu-vb-sk55:6.1": "Tena samayena buddho bhagavā bhaggesu viharati susumāragire bhesakaḷāvane migadāye.",
  "pli-tv-bu-vb-sk55:6.2": "Tena kho pana samayena bhikkhū kokanade pāsāde sāmisena hatthena pānīyathālakaṃ paṭiggaṇhanti.",
  "pli-tv-bu-vb-sk55:6.3": "Manussā ujjhāyanti khiyyanti vipācenti—",
  "pli-tv-bu-vb-sk55:6.4": "“kathañhi nāma samaṇā sakyaputtiyā sāmisena hatthena pānīyathālakaṃ paṭiggahessanti, seyyathāpi gihī kāmabhogino”ti.",
  "pli-tv-bu-vb-sk55:7.1": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-sk55:7.2": "Ye te bhikkhū appicchā … pe … te ujjhāyanti khiyyanti vipācenti—",
  "pli-tv-bu-vb-sk55:7.3": "“kathañhi nāma bhikkhū sāmisena hatthena pānīyathālakaṃ paṭiggahessantī”ti … pe …",
  "pli-tv-bu-vb-sk55:7.4": "“saccaṃ kira, bhikkhave, bhikkhū sāmisena hatthena pānīyathālakaṃ paṭiggaṇhantī”ti?",
  "pli-tv-bu-vb-sk55:7.5": "“Saccaṃ, bhagavā”ti.",
  "pli-tv-bu-vb-sk55:7.6": "Vigarahi buddho bhagavā … pe …",
  "pli-tv-bu-vb-sk55:7.7": "kathañhi nāma te, bhikkhave, moghapurisā sāmisena hatthena pānīyathālakaṃ paṭiggahessanti.",
  "pli-tv-bu-vb-sk55:7.8": "Netaṃ, bhikkhave, appasannānaṃ vā pasādāya … pe …",
  "pli-tv-bu-vb-sk55:7.9": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-sk55:8.1": "“Na sāmisena hatthena pānīyathālakaṃ paṭiggahessāmīti sikkhā karaṇīyā”ti.",
  "pli-tv-bu-vb-sk55:9.1": "Na sāmisena hatthena pānīyathālako paṭiggahetabbo.",
  "pli-tv-bu-vb-sk55:9.2": "Yo anādariyaṃ paṭicca sāmisena hatthena pānīyathālakaṃ paṭiggaṇhāti, āpatti dukkaṭassa.",
  "pli-tv-bu-vb-sk55:10.1": "Anāpatti—",
  "pli-tv-bu-vb-sk55:10.2": "asañcicca,",
  "pli-tv-bu-vb-sk55:10.3": "assatiyā,",
  "pli-tv-bu-vb-sk55:10.4": "ajānantassa,",
  "pli-tv-bu-vb-sk55:10.5": "gilānassa,",
  "pli-tv-bu-vb-sk55:10.6": "“dhovissāmī”ti vā “dhovāpessāmī”ti vā paṭiggaṇhāti,",
  "pli-tv-bu-vb-sk55:10.7": "āpadāsu,",
  "pli-tv-bu-vb-sk55:10.8": "ummattakassa,",
  "pli-tv-bu-vb-sk55:10.9": "ādikammikassāti.",
  "pli-tv-bu-vb-sk55:11.1": "Pañcamasikkhāpadaṃ niṭṭhitaṃ."
}