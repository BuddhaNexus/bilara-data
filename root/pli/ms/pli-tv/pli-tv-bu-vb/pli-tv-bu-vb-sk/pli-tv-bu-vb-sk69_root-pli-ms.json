{
  "pli-tv-bu-vb-sk69:1.1": "Theravāda Vinaya",
  "pli-tv-bu-vb-sk69:2.1": "Mahāvibhaṅga",
  "pli-tv-bu-vb-sk69:3.1": "Sekhiyakaṇḍa",
  "pli-tv-bu-vb-sk69:4.1": "Pādukavagga",
  "pli-tv-bu-vb-sk69:5.1": "69. Nīcāsanasikkhāpada",
  "pli-tv-bu-vb-sk69:6.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-sk69:6.2": "Tena kho pana samayena chabbaggiyā bhikkhū nīce āsane nisīditvā ucce āsane nisinnassa dhammaṃ desenti.",
  "pli-tv-bu-vb-sk69:7.1": "Ye te bhikkhū appicchā … pe …",
  "pli-tv-bu-vb-sk69:7.2": "te ujjhāyanti khiyyanti vipācenti—",
  "pli-tv-bu-vb-sk69:7.3": "“kathañhi nāma chabbaggiyā bhikkhū nīce āsane nisīditvā ucce āsane nisinnassa dhammaṃ desessantī”ti … pe …",
  "pli-tv-bu-vb-sk69:7.4": "“saccaṃ kira tumhe, bhikkhave, nīce āsane nisīditvā ucce āsane nisinnassa dhammaṃ desethā”ti?",
  "pli-tv-bu-vb-sk69:7.5": "“Saccaṃ, bhagavā”ti.",
  "pli-tv-bu-vb-sk69:7.6": "Vigarahi buddho bhagavā … pe …",
  "pli-tv-bu-vb-sk69:7.7": "kathañhi nāma tumhe, moghapurisā, nīce āsane nisīditvā ucce āsane nisinnassa dhammaṃ desessatha.",
  "pli-tv-bu-vb-sk69:7.8": "Netaṃ, moghapurisā, appasannānaṃ vā pasādāya … pe …",
  "pli-tv-bu-vb-sk69:7.9": "vigarahitvā … pe …",
  "pli-tv-bu-vb-sk69:7.10": "dhammiṃ kathaṃ katvā bhikkhū āmantesi—",
  "pli-tv-bu-vb-sk69:8.1": "“Bhūtapubbaṃ, bhikkhave, bārāṇasiyaṃ aññatarassa chapakassa pajāpati gabbhinī ahosi.",
  "pli-tv-bu-vb-sk69:8.2": "Atha kho, bhikkhave, sā chapakī taṃ chapakaṃ etadavoca—",
  "pli-tv-bu-vb-sk69:8.3": "‘gabbhinīmhi, ayyaputta.",
  "pli-tv-bu-vb-sk69:8.4": "Icchāmi ambaṃ khāditun’ti.",
  "pli-tv-bu-vb-sk69:8.5": "‘Natthi ambaṃ, akālo ambassā’ti.",
  "pli-tv-bu-vb-sk69:8.6": "‘Sace na labhissāmi marissāmī’ti.",
  "pli-tv-bu-vb-sk69:8.7": "Tena kho pana samayena rañño ambo dhuvaphalo hoti.",
  "pli-tv-bu-vb-sk69:8.8": "Atha kho, bhikkhave, so chapako yena so ambo tenupasaṅkami;",
  "pli-tv-bu-vb-sk69:8.9": "upasaṅkamitvā taṃ ambaṃ abhiruhitvā nilīno acchi.",
  "pli-tv-bu-vb-sk69:8.10": "Atha kho, bhikkhave, rājā purohitena brāhmaṇena saddhiṃ yena so ambo tenupasaṅkami;",
  "pli-tv-bu-vb-sk69:8.11": "upasaṅkamitvā ucce āsane nisīditvā mantaṃ pariyāpuṇāti.",
  "pli-tv-bu-vb-sk69:8.12": "Atha kho, bhikkhave, tassa chapakassa etadahosi—",
  "pli-tv-bu-vb-sk69:8.13": "‘yāva adhammiko ayaṃ rājā, yatra hi nāma ucce āsane nisīditvā mantaṃ pariyāpuṇissati.",
  "pli-tv-bu-vb-sk69:8.14": "Ayañca brāhmaṇo adhammiko, yatra hi nāma nīce āsane nisīditvā ucce āsane nisinnassa mantaṃ vācessati.",
  "pli-tv-bu-vb-sk69:8.15": "Ahañcamhi adhammiko, yohaṃ itthiyā kāraṇā rañño ambaṃ avaharāmi.",
  "pli-tv-bu-vb-sk69:8.16": "Sabbamidaṃ carimaṃ katan’ti tattheva paripati.",
  "pli-tv-bu-vb-sk69:9.1": "‘Ubho atthaṃ na jānanti,",
  "pli-tv-bu-vb-sk69:9.2": "ubho dhammaṃ na passare;",
  "pli-tv-bu-vb-sk69:9.3": "Yo cāyaṃ mantaṃ vāceti,",
  "pli-tv-bu-vb-sk69:9.4": "yo cādhammenadhīyati’.",
  "pli-tv-bu-vb-sk69:10.1": "‘Sālīnaṃ odano bhutto,",
  "pli-tv-bu-vb-sk69:10.2": "sucimaṃsūpasecano;",
  "pli-tv-bu-vb-sk69:10.3": "Tasmā dhamme na vattāmi,",
  "pli-tv-bu-vb-sk69:10.4": "dhammo ariyebhi vaṇṇito’.",
  "pli-tv-bu-vb-sk69:11.1": "‘Dhiratthu taṃ dhanalābhaṃ,",
  "pli-tv-bu-vb-sk69:11.2": "yasalābhañca brāhmaṇa;",
  "pli-tv-bu-vb-sk69:11.3": "Yā vutti vinipātena,",
  "pli-tv-bu-vb-sk69:11.4": "adhammacaraṇena vā.",
  "pli-tv-bu-vb-sk69:12.1": "Paribbaja mahābrahme,",
  "pli-tv-bu-vb-sk69:12.2": "pacantaññepi pāṇino;",
  "pli-tv-bu-vb-sk69:12.3": "Mā tvaṃ adhammo ācarito,",
  "pli-tv-bu-vb-sk69:12.4": "asmā kumbhamivābhidā’ti.",
  "pli-tv-bu-vb-sk69:13.1": "Tadāpi me, bhikkhave, amanāpā nīce āsane nisīditvā ucce āsane nisinnassa mantaṃ vācetuṃ, kimaṅgaṃ pana etarahi na amanāpā bhavissati nīce āsane nisīditvā ucce āsane nisinnassa dhammaṃ desetuṃ.",
  "pli-tv-bu-vb-sk69:13.2": "Netaṃ, bhikkhave, appasannānaṃ vā pasādāya … pe …",
  "pli-tv-bu-vb-sk69:13.3": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-sk69:14.1": "“Na nīce āsane nisīditvā ucce āsane nisinnassa agilānassa dhammaṃ desessāmīti sikkhā karaṇīyā”ti.",
  "pli-tv-bu-vb-sk69:15.1": "Na nīce āsane nisīditvā ucce āsane nisinnassa agilānassa dhammo desetabbo.",
  "pli-tv-bu-vb-sk69:15.2": "Yo anādariyaṃ paṭicca nīce āsane nisīditvā ucce āsane nisinnassa agilānassa dhammaṃ deseti, āpatti dukkaṭassa.",
  "pli-tv-bu-vb-sk69:16.1": "Anāpatti—",
  "pli-tv-bu-vb-sk69:16.2": "asañcicca … pe …",
  "pli-tv-bu-vb-sk69:16.3": "ādikammikassāti.",
  "pli-tv-bu-vb-sk69:17.1": "Navamasikkhāpadaṃ niṭṭhitaṃ."
}