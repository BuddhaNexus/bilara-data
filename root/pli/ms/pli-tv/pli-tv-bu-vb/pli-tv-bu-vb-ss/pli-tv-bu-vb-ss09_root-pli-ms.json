{
  "pli-tv-bu-vb-ss9:0.1": "Theravāda Vinaya",
  "pli-tv-bu-vb-ss9:0.2": "Mahāvibhaṅga",
  "pli-tv-bu-vb-ss9:0.3": "Saṃghādisesakaṇḍa",
  "pli-tv-bu-vb-ss9:0.4": "Dutiyaduṭṭhadosasikkhāpada",
  "pli-tv-bu-vb-ss9:1.1.1": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-ss9:1.1.2": "Tena kho pana samayena mettiyabhūmajakā bhikkhū gijjhakūṭā pabbatā orohantā addasaṃsu chagalakaṃ ajikāya vippaṭipajjantaṃ.",
  "pli-tv-bu-vb-ss9:1.1.3": "Disvāna evamāhaṃsu—",
  "pli-tv-bu-vb-ss9:1.1.4": "“handa mayaṃ, āvuso, imaṃ chagalakaṃ dabbaṃ mallaputtaṃ nāma karoma.",
  "pli-tv-bu-vb-ss9:1.1.5": "Imaṃ ajikaṃ mettiyaṃ nāma bhikkhuniṃ karoma.",
  "pli-tv-bu-vb-ss9:1.1.6": "Evaṃ mayaṃ voharissāma.",
  "pli-tv-bu-vb-ss9:1.1.7": "Pubbe mayaṃ, āvuso, dabbaṃ mallaputtaṃ sutena avocumhā.",
  "pli-tv-bu-vb-ss9:1.1.8": "Idāni pana amhehi sāmaṃ diṭṭho mettiyāya bhikkhuniyā vippaṭipajjanto”ti.",
  "pli-tv-bu-vb-ss9:1.1.9": "Te taṃ chagalakaṃ dabbaṃ mallaputtaṃ nāma akaṃsu.",
  "pli-tv-bu-vb-ss9:1.1.10": "Taṃ ajikaṃ mettiyaṃ nāma bhikkhuniṃ akaṃsu.",
  "pli-tv-bu-vb-ss9:1.1.11": "Te bhikkhūnaṃ ārocesuṃ—",
  "pli-tv-bu-vb-ss9:1.1.12": "“pubbe mayaṃ, āvuso, dabbaṃ mallaputtaṃ sutena avocumhā.",
  "pli-tv-bu-vb-ss9:1.1.13": "Idāni pana amhehi sāmaṃ diṭṭho mettiyāya bhikkhuniyā vippaṭipajjanto”ti.",
  "pli-tv-bu-vb-ss9:1.1.14": "Bhikkhū evamāhaṃsu—",
  "pli-tv-bu-vb-ss9:1.1.15": "“māvuso, evaṃ avacuttha.",
  "pli-tv-bu-vb-ss9:1.1.16": "Nāyasmā dabbo mallaputto evaṃ karissatī”ti.",
  "pli-tv-bu-vb-ss9:1.1.17": "Atha kho te bhikkhū bhagavato etamatthaṃ ārocesuṃ.",
  "pli-tv-bu-vb-ss9:1.1.18": "Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā āyasmantaṃ dabbaṃ mallaputtaṃ paṭipucchi—",
  "pli-tv-bu-vb-ss9:1.1.19": "“sarasi tvaṃ, dabba, evarūpaṃ kattā yathayime bhikkhū āhaṃsū”ti?",
  "pli-tv-bu-vb-ss9:1.1.20": "“Yathā maṃ, bhante, bhagavā jānātī”ti.",
  "pli-tv-bu-vb-ss9:1.1.21": "Dutiyampi kho bhagavā … pe …",
  "pli-tv-bu-vb-ss9:1.1.22": "tatiyampi kho bhagavā āyasmantaṃ dabbaṃ mallaputtaṃ etadavoca—",
  "pli-tv-bu-vb-ss9:1.1.23": "“sarasi tvaṃ, dabba, evarūpaṃ kattā yathayime bhikkhū āhaṃsū”ti?",
  "pli-tv-bu-vb-ss9:1.1.24": "“Yathā maṃ, bhante, bhagavā jānātī”ti.",
  "pli-tv-bu-vb-ss9:1.1.25": "“Na kho, dabba, dabbā evaṃ nibbeṭhenti.",
  "pli-tv-bu-vb-ss9:1.1.26": "Sace tayā kataṃ katanti vadehi,",
  "pli-tv-bu-vb-ss9:1.1.27": "sace tayā akataṃ akatanti vadehī”ti.",
  "pli-tv-bu-vb-ss9:1.1.28": "“Yato ahaṃ, bhante, jāto nābhijānāmi supinantenapi methunadhammaṃ paṭisevitā, pageva jāgaro”ti.",
  "pli-tv-bu-vb-ss9:1.1.29": "Atha kho bhagavā bhikkhū āmantesi—“tena hi, bhikkhave, ime bhikkhū anuyuñjathā”ti.",
  "pli-tv-bu-vb-ss9:1.1.30": "Idaṃ vatvā bhagavā uṭṭhāyāsanā vihāraṃ pāvisi.",
  "pli-tv-bu-vb-ss9:1.2.1": "Atha kho te bhikkhū mettiyabhūmajake bhikkhū anuyuñjiṃsu.",
  "pli-tv-bu-vb-ss9:1.2.2": "Te bhikkhūhi anuyuñjīyamānā bhikkhūnaṃ etamatthaṃ ārocesuṃ—",
  "pli-tv-bu-vb-ss9:1.2.3": "“kiṃ pana tumhe, āvuso, āyasmantaṃ dabbaṃ mallaputtaṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsethā”ti?",
  "pli-tv-bu-vb-ss9:1.2.4": "“Evamāvuso”ti.",
  "pli-tv-bu-vb-ss9:1.2.5": "Ye te bhikkhū appicchā … pe … te ujjhāyanti khiyyanti vipācenti—",
  "pli-tv-bu-vb-ss9:1.2.7": "“kathañhi nāma mettiyabhūmajakā bhikkhū āyasmantaṃ dabbaṃ mallaputtaṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsessantī”ti.",
  "pli-tv-bu-vb-ss9:1.2.8": "Atha kho te bhikkhū mettiyabhūmajake bhikkhū anekapariyāyena vigarahitvā bhagavato etamatthaṃ ārocesuṃ … pe …",
  "pli-tv-bu-vb-ss9:1.2.9": "“saccaṃ kira tumhe, bhikkhave, dabbaṃ mallaputtaṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsethā”ti?",
  "pli-tv-bu-vb-ss9:1.2.10": "“Saccaṃ, bhagavā”ti.",
  "pli-tv-bu-vb-ss9:1.2.11": "Vigarahi buddho bhagavā … pe …",
  "pli-tv-bu-vb-ss9:1.2.12": "“kathañhi nāma tumhe, moghapurisā, dabbaṃ mallaputtaṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsessatha.",
  "pli-tv-bu-vb-ss9:1.2.13": "Netaṃ, moghapurisā, appasannānaṃ vā pasādāya … pe …",
  "pli-tv-bu-vb-ss9:1.2.14": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-ss9:1.2.15": "“Yo pana bhikkhu bhikkhuṃ duṭṭho doso appatīto aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃseyya— ‘appeva nāma naṃ imamhā brahmacariyā cāveyyan’ti.",
  "pli-tv-bu-vb-ss9:1.2.17": "Tato aparena samayena samanuggāhīyamāno vā asamanuggāhīyamāno vā aññabhāgiyañceva taṃ adhikaraṇaṃ hoti koci deso lesamatto upādinno, bhikkhu ca dosaṃ patiṭṭhāti, saṃghādiseso”ti.",
  "pli-tv-bu-vb-ss9:2.1.1": "Yo panāti",
  "pli-tv-bu-vb-ss9:2.1.2": "yo yādiso … pe …",
  "pli-tv-bu-vb-ss9:2.1.3": "bhikkhūti",
  "pli-tv-bu-vb-ss9:2.1.4": "… pe … ayaṃ imasmiṃ atthe adhippeto bhikkhūti.",
  "pli-tv-bu-vb-ss9:2.1.6": "Bhikkhunti",
  "pli-tv-bu-vb-ss9:2.1.7": "aññaṃ bhikkhuṃ.",
  "pli-tv-bu-vb-ss9:2.1.8": "Duṭṭho dosoti",
  "pli-tv-bu-vb-ss9:2.1.9": "kupito anattamano anabhiraddho āhatacitto khilajāto.",
  "pli-tv-bu-vb-ss9:2.1.10": "Appatītoti",
  "pli-tv-bu-vb-ss9:2.1.11": "tena ca kopena, tena ca dosena, tāya ca anattamanatāya, tāya ca anabhiraddhiyā appatīto hoti.",
  "pli-tv-bu-vb-ss9:2.2.1": "Aññabhāgiyassa adhikaraṇassāti",
  "pli-tv-bu-vb-ss9:2.2.2": "āpattaññabhāgiyaṃ vā hoti adhikaraṇaññabhāgiyaṃ vā.",
  "pli-tv-bu-vb-ss9:2.2.3": "Kathaṃ adhikaraṇaṃ adhikaraṇassa aññabhāgiyaṃ?",
  "pli-tv-bu-vb-ss9:2.2.4": "Vivādādhikaraṇaṃ anuvādādhikaraṇassa āpattādhikaraṇassa kiccādhikaraṇassa aññabhāgiyaṃ.",
  "pli-tv-bu-vb-ss9:2.2.5": "Anuvādādhikaraṇaṃ āpattādhikaraṇassa kiccādhikaraṇassa vivādādhikaraṇassa aññabhāgiyaṃ.",
  "pli-tv-bu-vb-ss9:2.2.6": "Āpattādhikaraṇaṃ kiccādhikaraṇassa vivādādhikaraṇassa anuvādādhikaraṇassa aññabhāgiyaṃ.",
  "pli-tv-bu-vb-ss9:2.2.7": "Kiccādhikaraṇaṃ vivādādhikaraṇassa anuvādādhikaraṇassa āpattādhikaraṇassa aññabhāgiyaṃ.",
  "pli-tv-bu-vb-ss9:2.2.8": "Evaṃ adhikaraṇaṃ adhikaraṇassa aññabhāgiyaṃ.",
  "pli-tv-bu-vb-ss9:2.2.9": "Kathaṃ adhikaraṇaṃ adhikaraṇassa tabbhāgiyaṃ?",
  "pli-tv-bu-vb-ss9:2.2.10": "Vivādādhikaraṇaṃ vivādādhikaraṇassa tabbhāgiyaṃ.",
  "pli-tv-bu-vb-ss9:2.2.11": "Anuvādādhikaraṇaṃ anuvādādhikaraṇassa tabbhāgiyaṃ.",
  "pli-tv-bu-vb-ss9:2.2.12": "Āpattādhikaraṇaṃ āpattādhikaraṇassa siyā tabbhāgiyaṃ siyā aññabhāgiyaṃ.",
  "pli-tv-bu-vb-ss9:2.2.13": "Kathaṃ āpattādhikaraṇaṃ āpattādhikaraṇassa aññabhāgiyaṃ?",
  "pli-tv-bu-vb-ss9:2.2.14": "Methunadhammapārājikāpatti adinnādānapārājikāpattiyā manussaviggahapārājikāpattiyā uttarimanussadhammapārājikāpattiyā aññabhāgiyā.",
  "pli-tv-bu-vb-ss9:2.2.15": "Adinnādānapārājikāpatti manussaviggahapārājikāpattiyā uttarimanussadhammapārājikāpattiyā methunadhammapārājikāpattiyā aññabhāgiyā.",
  "pli-tv-bu-vb-ss9:2.2.16": "Manussaviggahapārājikāpatti uttarimanussadhammapārājikāpattiyā methunadhammapārājikāpattiyā adinnādānapārājikāpattiyā aññabhāgiyā.",
  "pli-tv-bu-vb-ss9:2.2.17": "Uttarimanussadhammapārājikāpatti methunadhammapārājikāpattiyā adinnādānapārājikāpattiyā manussaviggahapārājikāpattiyā aññabhāgiyā.",
  "pli-tv-bu-vb-ss9:2.2.18": "Evaṃ āpattādhikaraṇaṃ āpattādhikaraṇassa aññabhāgiyaṃ.",
  "pli-tv-bu-vb-ss9:2.2.19": "Kathaṃ āpattādhikaraṇaṃ āpattādhikaraṇassa tabbhāgiyaṃ?",
  "pli-tv-bu-vb-ss9:2.2.20": "Methunadhammapārājikāpatti methunadhammapārājikāpattiyā tabbhāgiyā.",
  "pli-tv-bu-vb-ss9:2.2.21": "Adinnādānapārājikāpatti adinnādānapārājikāpattiyā tabbhāgiyā.",
  "pli-tv-bu-vb-ss9:2.2.22": "Manussaviggahapārājikāpatti manussaviggahapārājikāpattiyā tabbhāgiyā.",
  "pli-tv-bu-vb-ss9:2.2.23": "Uttarimanussadhammapārājikāpatti uttarimanussadhammapārājikāpattiyā tabbhāgiyā.",
  "pli-tv-bu-vb-ss9:2.2.24": "Evaṃ āpattādhikaraṇaṃ āpattādhikaraṇassa tabbhāgiyaṃ.",
  "pli-tv-bu-vb-ss9:2.2.25": "Kiccādhikaraṇaṃ kiccādhikaraṇassa tabbhāgiyaṃ.",
  "pli-tv-bu-vb-ss9:2.2.26": "Evaṃ adhikaraṇaṃ adhikaraṇassa tabbhāgiyaṃ.",
  "pli-tv-bu-vb-ss9:2.3.1": "Kiñci desaṃ lesamattaṃ upādāyāti",
  "pli-tv-bu-vb-ss9:2.3.3": "leso nāma dasa lesā— jātileso, nāmaleso, gottaleso, liṅgaleso, āpattileso, pattaleso, cīvaraleso, upajjhāyaleso, ācariyaleso, senāsanaleso.",
  "pli-tv-bu-vb-ss9:2.3.5": "Jātileso nāma",
  "pli-tv-bu-vb-ss9:2.3.6": "khattiyo diṭṭho hoti pārājikaṃ dhammaṃ ajjhāpajjanto.",
  "pli-tv-bu-vb-ss9:2.3.7": "Aññaṃ khattiyaṃ passitvā codeti—",
  "pli-tv-bu-vb-ss9:2.3.8": "“khattiyo mayā diṭṭho.",
  "pli-tv-bu-vb-ss9:2.3.9": "Pārājikaṃ dhammaṃ ajjhāpannosi,",
  "pli-tv-bu-vb-ss9:2.3.10": "assamaṇosi, asakyaputtiyosi,",
  "pli-tv-bu-vb-ss9:2.3.11": "natthi tayā saddhiṃ uposatho vā pavāraṇā vā saṃghakammaṃ vā”ti,",
  "pli-tv-bu-vb-ss9:2.3.12": "āpatti vācāya, vācāya saṃghādisesassa.",
  "pli-tv-bu-vb-ss9:2.3.13": "Brāhmaṇo diṭṭho hoti … pe …",
  "pli-tv-bu-vb-ss9:2.3.14": "vesso diṭṭho hoti … pe …",
  "pli-tv-bu-vb-ss9:2.3.15": "suddo diṭṭho hoti",
  "pli-tv-bu-vb-ss9:2.3.16": "pārājikaṃ dhammaṃ ajjhāpajjanto.",
  "pli-tv-bu-vb-ss9:2.3.17": "Aññaṃ suddaṃ passitvā codeti—",
  "pli-tv-bu-vb-ss9:2.3.18": "“suddo mayā diṭṭho.",
  "pli-tv-bu-vb-ss9:2.3.19": "Pārājikaṃ dhammaṃ ajjhāpannosi, assamaṇosi, asakyaputtiyosi … pe …",
  "pli-tv-bu-vb-ss9:2.3.20": "āpatti vācāya, vācāya saṃghādisesassa.",
  "pli-tv-bu-vb-ss9:2.3.21": "Nāmaleso nāma",
  "pli-tv-bu-vb-ss9:2.3.22": "buddharakkhito diṭṭho hoti … pe …",
  "pli-tv-bu-vb-ss9:2.3.23": "dhammarakkhito diṭṭho hoti … pe …",
  "pli-tv-bu-vb-ss9:2.3.24": "saṃgharakkhito diṭṭho hoti pārājikaṃ dhammaṃ ajjhāpajjanto.",
  "pli-tv-bu-vb-ss9:2.3.25": "Aññaṃ saṃgharakkhitaṃ passitvā codeti—",
  "pli-tv-bu-vb-ss9:2.3.26": "“saṃgharakkhito mayā diṭṭho.",
  "pli-tv-bu-vb-ss9:2.3.27": "Pārājikaṃ dhammaṃ ajjhāpannosi, assamaṇosi, asakyaputtiyosi … pe …",
  "pli-tv-bu-vb-ss9:2.3.28": "āpatti vācāya, vācāya saṃghādisesassa.",
  "pli-tv-bu-vb-ss9:2.3.29": "Gottaleso nāma",
  "pli-tv-bu-vb-ss9:2.3.30": "gotamo diṭṭho hoti … pe …",
  "pli-tv-bu-vb-ss9:2.3.31": "moggallāno diṭṭho hoti … pe …",
  "pli-tv-bu-vb-ss9:2.3.32": "kaccāyano diṭṭho hoti … pe …",
  "pli-tv-bu-vb-ss9:2.3.33": "vāsiṭṭho diṭṭho hoti pārājikaṃ dhammaṃ ajjhāpajjanto.",
  "pli-tv-bu-vb-ss9:2.3.34": "Aññaṃ vāsiṭṭhaṃ passitvā codeti—",
  "pli-tv-bu-vb-ss9:2.3.35": "“vāsiṭṭho mayā diṭṭho.",
  "pli-tv-bu-vb-ss9:2.3.36": "Pārājikaṃ dhammaṃ ajjhāpannosi, assamaṇosi, asakyaputtiyosi … pe …",
  "pli-tv-bu-vb-ss9:2.3.37": "āpatti vācāya, vācāya saṃghādisesassa.",
  "pli-tv-bu-vb-ss9:2.3.38": "Liṅgaleso nāma",
  "pli-tv-bu-vb-ss9:2.3.39": "dīgho diṭṭho hoti … pe …",
  "pli-tv-bu-vb-ss9:2.3.40": "rasso diṭṭho hoti … pe …",
  "pli-tv-bu-vb-ss9:2.3.41": "kaṇho diṭṭho hoti … pe …",
  "pli-tv-bu-vb-ss9:2.3.42": "odāto diṭṭho hoti pārājikaṃ dhammaṃ ajjhāpajjanto.",
  "pli-tv-bu-vb-ss9:2.3.43": "Aññaṃ odātaṃ passitvā codeti—",
  "pli-tv-bu-vb-ss9:2.3.44": "“odāto mayā diṭṭho.",
  "pli-tv-bu-vb-ss9:2.3.45": "Pārājikaṃ dhammaṃ ajjhāpannosi, assamaṇosi, asakyaputtiyosi … pe …",
  "pli-tv-bu-vb-ss9:2.3.46": "āpatti vācāya, vācāya saṃghādisesassa.",
  "pli-tv-bu-vb-ss9:2.3.47": "Āpattileso nāma",
  "pli-tv-bu-vb-ss9:2.3.48": "lahukaṃ āpattiṃ āpajjanto diṭṭho hoti.",
  "pli-tv-bu-vb-ss9:2.3.49": "Tañce pārājikena codeti—",
  "pli-tv-bu-vb-ss9:2.3.50": "“assamaṇosi, asakyaputtiyosi … pe …",
  "pli-tv-bu-vb-ss9:2.3.51": "āpatti vācāya, vācāya saṃghādisesassa.",
  "pli-tv-bu-vb-ss9:2.3.52": "Pattaleso nāma",
  "pli-tv-bu-vb-ss9:2.3.53": "lohapattadharo diṭṭho hoti … pe …",
  "pli-tv-bu-vb-ss9:2.3.54": "sāṭakapattadharo diṭṭho hoti … pe …",
  "pli-tv-bu-vb-ss9:2.3.55": "sumbhakapattadharo diṭṭho hoti pārājikaṃ dhammaṃ ajjhāpajjanto.",
  "pli-tv-bu-vb-ss9:2.3.56": "Aññaṃ sumbhakapattadharaṃ passitvā codeti—",
  "pli-tv-bu-vb-ss9:2.3.57": "“sumbhakapattadharo mayā diṭṭho.",
  "pli-tv-bu-vb-ss9:2.3.58": "Pārājikaṃ dhammaṃ ajjhāpannosi, assamaṇosi, asakyaputtiyosi … pe …",
  "pli-tv-bu-vb-ss9:2.3.59": "āpatti vācāya, vācāya saṃghādisesassa.",
  "pli-tv-bu-vb-ss9:2.3.60": "Cīvaraleso nāma",
  "pli-tv-bu-vb-ss9:2.3.61": "paṃsukūliko diṭṭho hoti … pe …",
  "pli-tv-bu-vb-ss9:2.3.62": "gahapaticīvaradharo diṭṭho hoti pārājikaṃ dhammaṃ ajjhāpajjanto.",
  "pli-tv-bu-vb-ss9:2.3.63": "Aññaṃ gahapaticīvaradharaṃ passitvā codeti—",
  "pli-tv-bu-vb-ss9:2.3.64": "“gahapaticīvaradharo mayā diṭṭho.",
  "pli-tv-bu-vb-ss9:2.3.65": "Pārājikaṃ dhammaṃ ajjhāpannosi, assamaṇosi, asakyaputtiyosi … pe …",
  "pli-tv-bu-vb-ss9:2.3.66": "āpatti vācāya, vācāya saṃghādisesassa.",
  "pli-tv-bu-vb-ss9:2.3.67": "Upajjhāyaleso nāma",
  "pli-tv-bu-vb-ss9:2.3.68": "itthannāmassa saddhivihāriko diṭṭho hoti pārājikaṃ dhammaṃ ajjhāpajjanto.",
  "pli-tv-bu-vb-ss9:2.3.69": "Aññaṃ itthannāmassa saddhivihārikaṃ passitvā codeti—",
  "pli-tv-bu-vb-ss9:2.3.70": "“itthannāmassa saddhivihāriko mayā diṭṭho.",
  "pli-tv-bu-vb-ss9:2.3.71": "Pārājikaṃ dhammaṃ ajjhāpannosi, assamaṇosi, asakyaputtiyosi … pe …",
  "pli-tv-bu-vb-ss9:2.3.72": "āpatti vācāya, vācāya saṃghādisesassa.",
  "pli-tv-bu-vb-ss9:2.3.73": "Ācariyaleso nāma",
  "pli-tv-bu-vb-ss9:2.3.74": "itthannāmassa antevāsiko diṭṭho hoti pārājikaṃ dhammaṃ ajjhāpajjanto.",
  "pli-tv-bu-vb-ss9:2.3.75": "Aññaṃ itthannāmassa antevāsikaṃ passitvā codeti—",
  "pli-tv-bu-vb-ss9:2.3.76": "“itthannāmassa antevāsiko mayā diṭṭho.",
  "pli-tv-bu-vb-ss9:2.3.77": "Pārājikaṃ dhammaṃ ajjhāpannosi, assamaṇosi, asakyaputtiyosi … pe …",
  "pli-tv-bu-vb-ss9:2.3.78": "āpatti vācāya, vācāya saṃghādisesassa.",
  "pli-tv-bu-vb-ss9:2.3.79": "Senāsanaleso nāma",
  "pli-tv-bu-vb-ss9:2.3.80": "itthannāmasenāsanavāsiko diṭṭho hoti pārājikaṃ dhammaṃ ajjhāpajjanto.",
  "pli-tv-bu-vb-ss9:2.3.81": "Aññaṃ itthannāmasenāsanavāsikaṃ passitvā codeti—",
  "pli-tv-bu-vb-ss9:2.3.82": "“itthannāmasenāsanavāsiko mayā diṭṭho.",
  "pli-tv-bu-vb-ss9:2.3.83": "Pārājikaṃ dhammaṃ ajjhāpannosi,",
  "pli-tv-bu-vb-ss9:2.3.84": "assamaṇosi, asakyaputtiyosi,",
  "pli-tv-bu-vb-ss9:2.3.85": "natthi tayā saddhiṃ uposatho vā pavāraṇā vā saṃghakammaṃ vā”ti,",
  "pli-tv-bu-vb-ss9:2.3.86": "āpatti vācāya, vācāya saṃghādisesassa.",
  "pli-tv-bu-vb-ss9:2.4.1": "Pārājikena dhammenāti",
  "pli-tv-bu-vb-ss9:2.4.2": "catunnaṃ aññatarena.",
  "pli-tv-bu-vb-ss9:2.4.3": "Anuddhaṃseyyāti",
  "pli-tv-bu-vb-ss9:2.4.4": "codeti vā codāpeti vā.",
  "pli-tv-bu-vb-ss9:2.4.5": "Appeva nāma naṃ imamhā brahmacariyā cāveyyanti",
  "pli-tv-bu-vb-ss9:2.4.6": "bhikkhubhāvā cāveyyaṃ, samaṇadhammā cāveyyaṃ, sīlakkhandhā cāveyyaṃ, tapoguṇā cāveyyaṃ.",
  "pli-tv-bu-vb-ss9:2.4.7": "Tato aparena samayenāti",
  "pli-tv-bu-vb-ss9:2.4.8": "yasmiṃ khaṇe anuddhaṃsito hoti, taṃ khaṇaṃ taṃ layaṃ taṃ muhuttaṃ vītivatte.",
  "pli-tv-bu-vb-ss9:2.4.9": "Samanuggāhīyamānoti",
  "pli-tv-bu-vb-ss9:2.4.10": "yena vatthunā anuddhaṃsito hoti tasmiṃ vatthusmiṃ samanuggāhīyamāno.",
  "pli-tv-bu-vb-ss9:2.4.11": "Asamanuggāhīyamānoti",
  "pli-tv-bu-vb-ss9:2.4.12": "na kenaci vuccamāno.",
  "pli-tv-bu-vb-ss9:2.4.13": "Adhikaraṇaṃ nāma",
  "pli-tv-bu-vb-ss9:2.4.14": "cattāri adhikaraṇāni— vivādādhikaraṇaṃ, anuvādādhikaraṇaṃ, āpattādhikaraṇaṃ, kiccādhikaraṇaṃ.",
  "pli-tv-bu-vb-ss9:2.4.16": "Koci deso lesamatto upādinnoti",
  "pli-tv-bu-vb-ss9:2.4.17": "tesaṃ lesānaṃ aññataro leso upādinno hoti.",
  "pli-tv-bu-vb-ss9:2.4.18": "Bhikkhu ca dosaṃ patiṭṭhātīti",
  "pli-tv-bu-vb-ss9:2.4.19": "tucchakaṃ mayā bhaṇitaṃ, musā mayā bhaṇitaṃ, abhūtaṃ mayā bhaṇitaṃ, ajānantena mayā bhaṇitaṃ.",
  "pli-tv-bu-vb-ss9:2.4.20": "Saṃghādisesoti",
  "pli-tv-bu-vb-ss9:2.4.21": "… pe … tenapi vuccati “saṃghādiseso”ti.",
  "pli-tv-bu-vb-ss9:3.1.1": "Bhikkhu saṃghādisesaṃ ajjhāpajjanto diṭṭho hoti, saṃghādisese saṃghādisesadiṭṭhi hoti.",
  "pli-tv-bu-vb-ss9:3.1.2": "Tañce pārājikena codeti—",
  "pli-tv-bu-vb-ss9:3.1.3": "“assamaṇosi, asakyaputtiyosi,",
  "pli-tv-bu-vb-ss9:3.1.4": "natthi tayā saddhiṃ uposatho vā pavāraṇā vā saṃghakammaṃ vā”ti,",
  "pli-tv-bu-vb-ss9:3.1.5": "evampi āpattaññabhāgiyaṃ hoti leso ca upādinno, āpatti vācāya, vācāya saṃghādisesassa.",
  "pli-tv-bu-vb-ss9:3.1.6": "Bhikkhu saṃghādisesaṃ ajjhāpajjanto diṭṭho hoti, saṃghādisese thullaccayadiṭṭhi hoti … pe …",
  "pli-tv-bu-vb-ss9:3.1.7": "pācittiyadiṭṭhi hoti …",
  "pli-tv-bu-vb-ss9:3.1.8": "pāṭidesanīyadiṭṭhi hoti …",
  "pli-tv-bu-vb-ss9:3.1.9": "dukkaṭadiṭṭhi hoti …",
  "pli-tv-bu-vb-ss9:3.1.10": "dubbhāsitadiṭṭhi hoti.",
  "pli-tv-bu-vb-ss9:3.1.11": "Tañce pārājikena codeti—",
  "pli-tv-bu-vb-ss9:3.1.12": "“assamaṇosi … pe …",
  "pli-tv-bu-vb-ss9:3.1.13": "evampi āpattaññabhāgiyaṃ hoti leso ca upādinno, āpatti vācāya, vācāya saṃghādisesassa.",
  "pli-tv-bu-vb-ss9:3.1.14": "Bhikkhu thullaccayaṃ ajjhāpajjanto diṭṭho hoti thullaccaye thullaccayadiṭṭhi hoti … pe …",
  "pli-tv-bu-vb-ss9:3.1.15": "thullaccaye pācittiyadiṭṭhi hoti …",
  "pli-tv-bu-vb-ss9:3.1.16": "pāṭidesanīyadiṭṭhi hoti …",
  "pli-tv-bu-vb-ss9:3.1.17": "dukkaṭadiṭṭhi hoti …",
  "pli-tv-bu-vb-ss9:3.1.18": "dubbhāsitadiṭṭhi hoti …",
  "pli-tv-bu-vb-ss9:3.1.19": "saṃghādisesadiṭṭhi hoti.",
  "pli-tv-bu-vb-ss9:3.1.20": "Tañce pārājikena codeti—",
  "pli-tv-bu-vb-ss9:3.1.21": "“assamaṇosi … pe …",
  "pli-tv-bu-vb-ss9:3.1.22": "evampi āpattaññabhāgiyaṃ hoti leso ca upādinno, āpatti vācāya, vācāya saṃghādisesassa.",
  "pli-tv-bu-vb-ss9:3.1.23": "Bhikkhu pācittiyaṃ … pe …",
  "pli-tv-bu-vb-ss9:3.1.24": "pāṭidesanīyaṃ …",
  "pli-tv-bu-vb-ss9:3.1.25": "dukkaṭaṃ …",
  "pli-tv-bu-vb-ss9:3.1.26": "dubbhāsitaṃ ajjhāpajjanto diṭṭho hoti, dubbhāsite dubbhāsitadiṭṭhi hoti … pe …",
  "pli-tv-bu-vb-ss9:3.1.27": "dubbhāsite saṃghādisesadiṭṭhi hoti …",
  "pli-tv-bu-vb-ss9:3.1.28": "thullaccayadiṭṭhi hoti …",
  "pli-tv-bu-vb-ss9:3.1.29": "pācittiyadiṭṭhi hoti …",
  "pli-tv-bu-vb-ss9:3.1.30": "pāṭidesanīyadiṭṭhi hoti …",
  "pli-tv-bu-vb-ss9:3.1.31": "dukkaṭadiṭṭhi hoti.",
  "pli-tv-bu-vb-ss9:3.1.32": "Tañce pārājikena codeti—",
  "pli-tv-bu-vb-ss9:3.1.33": "“assamaṇosi, asakyaputtiyosi,",
  "pli-tv-bu-vb-ss9:3.1.34": "natthi tayā saddhiṃ uposatho vā pavāraṇā vā saṃghakammaṃ vā”ti,",
  "pli-tv-bu-vb-ss9:3.1.35": "evampi āpattaññabhāgiyaṃ hoti leso ca upādinno, āpatti vācāya, vācāya saṃghādisesassa.",
  "pli-tv-bu-vb-ss9:3.1.36": "Ekekaṃ mūlaṃ kātuna cakkaṃ bandhitabbaṃ.",
  "pli-tv-bu-vb-ss9:3.2.1": "Bhikkhu saṃghādisesaṃ ajjhāpajjanto diṭṭho hoti saṃghādisese saṃghādisesadiṭṭhi hoti.",
  "pli-tv-bu-vb-ss9:3.2.2": "Tañce pārājikena codāpeti—",
  "pli-tv-bu-vb-ss9:3.2.3": "“assamaṇosi … pe …",
  "pli-tv-bu-vb-ss9:3.2.4": "evampi āpattaññabhāgiyaṃ hoti leso ca upādinno, āpatti vācāya, vācāya saṃghādisesassa.",
  "pli-tv-bu-vb-ss9:3.2.5": "Bhikkhu saṃghādisesaṃ ajjhāpajjanto diṭṭho hoti, saṃghādisese thullaccayadiṭṭhi hoti … pe …",
  "pli-tv-bu-vb-ss9:3.2.6": "pācittiyadiṭṭhi hoti …",
  "pli-tv-bu-vb-ss9:3.2.7": "pāṭidesanīyadiṭṭhi hoti …",
  "pli-tv-bu-vb-ss9:3.2.8": "dukkaṭadiṭṭhi hoti …",
  "pli-tv-bu-vb-ss9:3.2.9": "dubbhāsitadiṭṭhi hoti.",
  "pli-tv-bu-vb-ss9:3.2.10": "Tañce pārājikena codāpeti—",
  "pli-tv-bu-vb-ss9:3.2.11": "“assamaṇosi … pe …",
  "pli-tv-bu-vb-ss9:3.2.12": "evampi āpattaññabhāgiyaṃ hoti leso ca upādinno, āpatti vācāya, vācāya saṃghādisesassa.",
  "pli-tv-bu-vb-ss9:3.2.13": "Bhikkhu thullaccayaṃ ajjhāpajjanto diṭṭho hoti thullaccaye thullaccayadiṭṭhi hoti … pe …",
  "pli-tv-bu-vb-ss9:3.2.14": "thullaccaye pācittiyadiṭṭhi hoti …",
  "pli-tv-bu-vb-ss9:3.2.15": "pāṭidesanīyadiṭṭhi hoti …",
  "pli-tv-bu-vb-ss9:3.2.16": "dukkaṭadiṭṭhi hoti …",
  "pli-tv-bu-vb-ss9:3.2.17": "dubbhāsitadiṭṭhi hoti …",
  "pli-tv-bu-vb-ss9:3.2.18": "saṃghādisesadiṭṭhi hoti.",
  "pli-tv-bu-vb-ss9:3.2.19": "Tañce pārājikena codāpeti—",
  "pli-tv-bu-vb-ss9:3.2.20": "“assamaṇosi … pe …",
  "pli-tv-bu-vb-ss9:3.2.21": "evampi āpattaññabhāgiyaṃ hoti leso ca upādinno, āpatti vācāya, vācāya saṃghādisesassa.",
  "pli-tv-bu-vb-ss9:3.2.22": "Bhikkhu pācittiyaṃ … pe …",
  "pli-tv-bu-vb-ss9:3.2.23": "pāṭidesanīyaṃ …",
  "pli-tv-bu-vb-ss9:3.2.24": "dukkaṭaṃ …",
  "pli-tv-bu-vb-ss9:3.2.25": "dubbhāsitaṃ ajjhāpajjanto diṭṭho hoti dubbhāsite dubbhāsitadiṭṭhi hoti … pe …",
  "pli-tv-bu-vb-ss9:3.2.26": "dubbhāsite saṃghādisesadiṭṭhi hoti …",
  "pli-tv-bu-vb-ss9:3.2.27": "thullaccayadiṭṭhi hoti …",
  "pli-tv-bu-vb-ss9:3.2.28": "pācittiyadiṭṭhi hoti …",
  "pli-tv-bu-vb-ss9:3.2.29": "pāṭidesanīyadiṭṭhi hoti …",
  "pli-tv-bu-vb-ss9:3.2.30": "dukkaṭadiṭṭhi hoti.",
  "pli-tv-bu-vb-ss9:3.2.31": "Tañce pārājikena codāpeti—",
  "pli-tv-bu-vb-ss9:3.2.32": "“assamaṇosi, asakyaputtiyosi,",
  "pli-tv-bu-vb-ss9:3.2.33": "natthi tayā saddhiṃ uposatho vā pavāraṇā vā saṃghakammaṃ vā”ti,",
  "pli-tv-bu-vb-ss9:3.2.34": "evampi āpattaññabhāgiyaṃ hoti leso ca upādinno, āpatti vācāya, vācāya saṃghādisesassa.",
  "pli-tv-bu-vb-ss9:3.3.1": "Anāpatti—",
  "pli-tv-bu-vb-ss9:3.3.2": "tathāsaññī codeti vā codāpeti vā,",
  "pli-tv-bu-vb-ss9:3.3.3": "ummattakassa,",
  "pli-tv-bu-vb-ss9:3.3.4": "ādikammikassāti.",
  "pli-tv-bu-vb-ss9:3.3.5": "(Aññabhāgiya) Kiñcilesasikkhāpadaṃ niṭṭhitaṃ navamaṃ."
}