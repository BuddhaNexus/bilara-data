{
  "pli-tv-bu-vb-ss7:0.1": "Theravāda Vinaya",
  "pli-tv-bu-vb-ss7:0.2": "Mahāvibhaṅga",
  "pli-tv-bu-vb-ss7:0.3": "Saṃ­ghā­di­sesa­kaṇḍa",
  "pli-tv-bu-vb-ss7:0.4": "Vihāra­kāra­sikkhā­pada",
  "pli-tv-bu-vb-ss7:1.0a": "",
  "pli-tv-bu-vb-ss7:1.1": "Tena samayena buddho bhagavā kosambiyaṃ viharati ghositārāme.",
  "pli-tv-bu-vb-ss7:1.2": "Tena kho pana samayena āyasmato channassa upaṭṭhāko gahapati āyasmantaṃ channaṃ etadavoca—",
  "pli-tv-bu-vb-ss7:1.3": "“vihāravatthuṃ, bhante, jānāhi ayyassa vihāraṃ kārāpessāmī”ti.",
  "pli-tv-bu-vb-ss7:1.4": "Atha kho āyasmā channo vihāravatthuṃ sodhento aññataraṃ cetiyarukkhaṃ chedāpesi gāmapūjitaṃ nigamapūjitaṃ nagarapūjitaṃ jana­pada­pūjitaṃ raṭṭhapūjitaṃ.",
  "pli-tv-bu-vb-ss7:1.5": "Manussā ujjhāyanti khiyyanti vipācenti—",
  "pli-tv-bu-vb-ss7:1.6": "“kathañhi nāma samaṇā sakyaputtiyā cetiyarukkhaṃ chedāpessanti gāmapūjitaṃ nigamapūjitaṃ nagarapūjitaṃ jana­pada­pūjitaṃ raṭṭhapūjitaṃ.",
  "pli-tv-bu-vb-ss7:1.7": "Ekindriyaṃ samaṇā sakyaputtiyā jīvaṃ viheṭhentī”ti.",
  "pli-tv-bu-vb-ss7:1.8": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-ss7:1.9": "Ye te bhikkhū appicchā … pe …",
  "pli-tv-bu-vb-ss7:1.10": "te ujjhāyanti khiyyanti vipācenti—",
  "pli-tv-bu-vb-ss7:1.11": "“kathañhi nāma āyasmā channo cetiyarukkhaṃ chedāpessati gāmapūjitaṃ … pe … raṭṭhapūjitan”ti.",
  "pli-tv-bu-vb-ss7:1.12": "Atha kho te bhikkhū āyasmantaṃ channaṃ aneka­pariyā­yena vigarahitvā bhagavato etamatthaṃ ārocesuṃ … pe …",
  "pli-tv-bu-vb-ss7:1.13": "“saccaṃ kira tvaṃ, channa, cetiyarukkhaṃ chedāpesi gāmapūjitaṃ … pe … raṭṭhapūjitan”ti?",
  "pli-tv-bu-vb-ss7:1.14": "“Saccaṃ, bhagavā”ti.",
  "pli-tv-bu-vb-ss7:1.15": "Vigarahi buddho bhagavā … pe …",
  "pli-tv-bu-vb-ss7:1.16": "kathañhi nāma tvaṃ, moghapurisa, cetiyarukkhaṃ chedāpessasi gāmapūjitaṃ nigamapūjitaṃ nagarapūjitaṃ jana­pada­pūjitaṃ raṭṭhapūjitaṃ.",
  "pli-tv-bu-vb-ss7:1.17": "Jīvasaññino hi, moghapurisa, manussā rukkhasmiṃ.",
  "pli-tv-bu-vb-ss7:1.18": "Netaṃ, moghapurisa, appasannānaṃ vā pasādāya … pe …",
  "pli-tv-bu-vb-ss7:1.19": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-ss7:1.19a": "",
  "pli-tv-bu-vb-ss7:1.20": "“Mahallakaṃ pana bhikkhunā vihāraṃ kārayamānena sassāmikaṃ attuddesaṃ bhikkhū abhinetabbā vatthudesanāya.",
  "pli-tv-bu-vb-ss7:1.21": "Tehi bhikkhūhi vatthu desetabbaṃ anārambhaṃ saparikkamanaṃ.",
  "pli-tv-bu-vb-ss7:1.22": "Sārambhe ce bhikkhu vatthusmiṃ aparikkamane mahallakaṃ vihāraṃ kāreyya bhikkhū vā anabhineyya vatthudesanāya, saṃghādiseso”ti.",
  "pli-tv-bu-vb-ss7:2.0a": "",
  "pli-tv-bu-vb-ss7:2.1": "Mahallako nāma",
  "pli-tv-bu-vb-ss7:2.2": "vihāro sassāmiko vuccati.",
  "pli-tv-bu-vb-ss7:2.3": "Vihāro nāma",
  "pli-tv-bu-vb-ss7:2.4": "ullitto vā hoti avalitto vā ullittāvalitto vā.",
  "pli-tv-bu-vb-ss7:2.5": "Kārayamānenāti",
  "pli-tv-bu-vb-ss7:2.6": "karonto vā kārāpento vā.",
  "pli-tv-bu-vb-ss7:2.7": "Sassāmikanti",
  "pli-tv-bu-vb-ss7:2.8": "añño koci sāmiko hoti itthī vā puriso vā gahaṭṭho vā pabbajito vā.",
  "pli-tv-bu-vb-ss7:2.9": "Attuddesanti",
  "pli-tv-bu-vb-ss7:2.10": "attano atthāya.",
  "pli-tv-bu-vb-ss7:2.11": "Bhikkhū abhinetabbā vatthudesanāyāti",
  "pli-tv-bu-vb-ss7:2.12": "tena vihārakārakena bhikkhunā vihāravatthuṃ sodhetvā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—",
  "pli-tv-bu-vb-ss7:2.13": "“ahaṃ, bhante, mahallakaṃ vihāraṃ kattukāmo sassāmikaṃ attuddesaṃ.",
  "pli-tv-bu-vb-ss7:2.14": "Sohaṃ, bhante, saṃghaṃ vihāra­vatthu­o­loka­naṃ yācāmī”ti.",
  "pli-tv-bu-vb-ss7:2.15": "Dutiyampi yācitabbā.",
  "pli-tv-bu-vb-ss7:2.16": "Tatiyampi yācitabbā.",
  "pli-tv-bu-vb-ss7:2.17": "Sace sabbo saṃgho ussahati vihāravatthuṃ oloketuṃ sabbena saṃghena oloketabbaṃ.",
  "pli-tv-bu-vb-ss7:2.18": "No ce sabbo saṃgho ussahati vihāravatthuṃ oloketuṃ,",
  "pli-tv-bu-vb-ss7:2.19": "ye tattha honti bhikkhū byattā paṭibalā sārambhaṃ anārambhaṃ saparikkamanaṃ aparikkamanaṃ jānituṃ te yācitvā sammannitabbā.",
  "pli-tv-bu-vb-ss7:2.20": "“Evañca pana, bhikkhave, sammannitabbā.",
  "pli-tv-bu-vb-ss7:2.21": "Byattena bhikkhunā paṭibalena saṃgho ñāpetabbo—",
  "pli-tv-bu-vb-ss7:2.22": "‘Suṇātu me, bhante, saṃgho.",
  "pli-tv-bu-vb-ss7:2.23": "Ayaṃ itthannāmo bhikkhu mahallakaṃ vihāraṃ kattukāmo sassāmikaṃ attuddesaṃ.",
  "pli-tv-bu-vb-ss7:2.24": "So saṃghaṃ vihāra­vatthu­o­loka­naṃ yācati.",
  "pli-tv-bu-vb-ss7:2.25": "Yadi saṃghassa pattakallaṃ, saṃgho itthannāmañca itthannāmañca bhikkhū sammanneyya itthannāmassa bhikkhuno vihāravatthuṃ oloketuṃ.",
  "pli-tv-bu-vb-ss7:2.26": "Esā ñatti.",
  "pli-tv-bu-vb-ss7:2.27": "Suṇātu me, bhante, saṃgho.",
  "pli-tv-bu-vb-ss7:2.28": "Ayaṃ itthannāmo bhikkhu mahallakaṃ vihāraṃ kattukāmo sassāmikaṃ attuddesaṃ.",
  "pli-tv-bu-vb-ss7:2.29": "So saṃghaṃ vihāra­vatthu­o­loka­naṃ yācati.",
  "pli-tv-bu-vb-ss7:2.30": "Saṃgho itthannāmañca itthannāmañca bhikkhū sammannati itthannāmassa bhikkhuno vihāravatthuṃ oloketuṃ.",
  "pli-tv-bu-vb-ss7:2.31": "Yassāyasmato khamati itthannāmassa ca itthannāmassa ca bhikkhūnaṃ sammuti itthannāmassa bhikkhuno vihāravatthuṃ oloketuṃ, so tuṇhassa;",
  "pli-tv-bu-vb-ss7:2.32": "yassa nakkhamati, so bhāseyya.",
  "pli-tv-bu-vb-ss7:2.33": "Sammatā saṃghena itthannāmo ca itthannāmo ca bhikkhū itthannāmassa bhikkhuno vihāravatthuṃ oloketuṃ.",
  "pli-tv-bu-vb-ss7:2.34": "Khamati saṃghassa, tasmā tuṇhī,",
  "pli-tv-bu-vb-ss7:2.35": "evametaṃ dhārayāmī’”ti.",
  "pli-tv-bu-vb-ss7:2.36": "Tehi sammatehi bhikkhūhi tattha gantvā vihāravatthu oloketabbaṃ;",
  "pli-tv-bu-vb-ss7:2.37": "sārambhaṃ anārambhaṃ saparikkamanaṃ aparikkamanaṃ jānitabbaṃ.",
  "pli-tv-bu-vb-ss7:2.38": "Sace sārambhaṃ hoti aparikkamanaṃ,",
  "pli-tv-bu-vb-ss7:2.39": "“māyidha karī”ti vattabbo.",
  "pli-tv-bu-vb-ss7:2.40": "Sace anārambhaṃ hoti saparikkamanaṃ, saṃghassa ārocetabbaṃ—",
  "pli-tv-bu-vb-ss7:2.41": "“anārambhaṃ saparikkamanan”ti.",
  "pli-tv-bu-vb-ss7:2.42": "Tena vihārakārakena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—",
  "pli-tv-bu-vb-ss7:2.43": "“ahaṃ, bhante, mahallakaṃ vihāraṃ kattukāmo sassāmikaṃ attuddesaṃ.",
  "pli-tv-bu-vb-ss7:2.44": "Sohaṃ, bhante, saṃghaṃ vihāra­vatthu­desanaṃ yācāmī”ti.",
  "pli-tv-bu-vb-ss7:2.45": "Dutiyampi yācitabbā.",
  "pli-tv-bu-vb-ss7:2.46": "Tatiyampi yācitabbā.",
  "pli-tv-bu-vb-ss7:2.47": "Byattena bhikkhunā paṭibalena saṃgho ñāpetabbo—",
  "pli-tv-bu-vb-ss7:2.48": "“Suṇātu me, bhante, saṃgho.",
  "pli-tv-bu-vb-ss7:2.49": "Ayaṃ itthannāmo bhikkhu mahallakaṃ vihāraṃ kattukāmo sassāmikaṃ attuddesaṃ.",
  "pli-tv-bu-vb-ss7:2.50": "So saṃghaṃ vihāra­vatthu­desanaṃ yācati.",
  "pli-tv-bu-vb-ss7:2.51": "Yadi saṃghassa pattakallaṃ, saṃgho itthannāmassa bhikkhuno vihāravatthuṃ deseyya.",
  "pli-tv-bu-vb-ss7:2.52": "Esā ñatti.",
  "pli-tv-bu-vb-ss7:2.53": "Suṇātu me, bhante, saṃgho.",
  "pli-tv-bu-vb-ss7:2.54": "Ayaṃ itthannāmo bhikkhu mahallakaṃ vihāraṃ kattukāmo sassāmikaṃ attuddesaṃ.",
  "pli-tv-bu-vb-ss7:2.55": "So saṃghaṃ vihāra­vatthu­desanaṃ yācati.",
  "pli-tv-bu-vb-ss7:2.56": "Saṃgho itthannāmassa bhikkhuno vihāravatthuṃ deseti.",
  "pli-tv-bu-vb-ss7:2.57": "Yassāyasmato khamati itthannāmassa bhikkhuno vihāra­vatthussa desanā, so tuṇhassa;",
  "pli-tv-bu-vb-ss7:2.58": "yassa nakkhamati, so bhāseyya.",
  "pli-tv-bu-vb-ss7:2.59": "Desitaṃ saṃghena itthannāmassa bhikkhuno vihāravatthu.",
  "pli-tv-bu-vb-ss7:2.60": "Khamati saṃghassa, tasmā tuṇhī,",
  "pli-tv-bu-vb-ss7:2.61": "evametaṃ dhārayāmī”ti.",
  "pli-tv-bu-vb-ss7:2.62": "Sārambhaṃ nāma",
  "pli-tv-bu-vb-ss7:2.63": "kipillikānaṃ vā āsayo hoti, upacikānaṃ vā āsayo hoti, undūrānaṃ vā … pe …",
  "pli-tv-bu-vb-ss7:2.64": "ahīnaṃ vā …",
  "pli-tv-bu-vb-ss7:2.65": "vicchikānaṃ vā …",
  "pli-tv-bu-vb-ss7:2.66": "satapadīnaṃ vā …",
  "pli-tv-bu-vb-ss7:2.67": "hatthīnaṃ vā …",
  "pli-tv-bu-vb-ss7:2.68": "assānaṃ vā …",
  "pli-tv-bu-vb-ss7:2.69": "sīhānaṃ vā …",
  "pli-tv-bu-vb-ss7:2.70": "byagghānaṃ vā …",
  "pli-tv-bu-vb-ss7:2.71": "dīpīnaṃ vā …",
  "pli-tv-bu-vb-ss7:2.72": "acchānaṃ vā …",
  "pli-tv-bu-vb-ss7:2.73": "taracchānaṃ vā āsayo hoti,",
  "pli-tv-bu-vb-ss7:2.74": "yesaṃ kesañci tiracchā­na­gatā­naṃ pāṇānaṃ āsayo hoti,",
  "pli-tv-bu-vb-ss7:2.75": "pubbaṇ­ṇa­nissitaṃ vā hoti, aparaṇ­ṇa­nissitaṃ vā hoti, abbhā­ghāta­nissitaṃ vā hoti, āghāta­na­nissitaṃ vā hoti, susānanissitaṃ vā hoti, uyyānanissitaṃ vā hoti, rāja­vatthu­nissitaṃ vā hoti, hatthi­sālā­nissitaṃ vā hoti, assasā­lā­nissitaṃ vā hoti, bandha­nā­gāra­nissitaṃ vā hoti, pānāgā­ra­nissitaṃ vā hoti, sūnanissitaṃ vā hoti, racchānissitaṃ vā hoti, cac­cara­nissitaṃ vā hoti, sabhānissitaṃ vā hoti, ­saṃsa­ra­ṇa­nissitaṃ vā hoti.",
  "pli-tv-bu-vb-ss7:2.76": "Etaṃ sārambhaṃ nāma.",
  "pli-tv-bu-vb-ss7:2.77": "Aparikkamanaṃ nāma",
  "pli-tv-bu-vb-ss7:2.78": "na sakkā hoti yathāyuttena sakaṭena anuparigantuṃ, samantā nisseṇiyā anuparigantuṃ.",
  "pli-tv-bu-vb-ss7:2.79": "Etaṃ aparikkamanaṃ nāma.",
  "pli-tv-bu-vb-ss7:2.80": "Anārambhaṃ nāma",
  "pli-tv-bu-vb-ss7:2.81": "na kipillikānaṃ vā āsayo hoti … pe …",
  "pli-tv-bu-vb-ss7:2.82": "na ­saṃsa­ra­ṇa­nissitaṃ vā hoti.",
  "pli-tv-bu-vb-ss7:2.83": "Etaṃ anārambhaṃ nāma.",
  "pli-tv-bu-vb-ss7:2.84": "Saparikkamanaṃ nāma",
  "pli-tv-bu-vb-ss7:2.85": "sakkā hoti yathāyuttena sakaṭena anuparigantuṃ, samantā nisseṇiyā anuparigantuṃ.",
  "pli-tv-bu-vb-ss7:2.86": "Etaṃ saparikkamanaṃ nāma.",
  "pli-tv-bu-vb-ss7:2.87": "Mahallako nāma",
  "pli-tv-bu-vb-ss7:2.88": "vihāro sassāmiko vuccati.",
  "pli-tv-bu-vb-ss7:2.89": "Vihāro nāma",
  "pli-tv-bu-vb-ss7:2.90": "ullitto vā hoti avalitto vā ullittāvalitto vā.",
  "pli-tv-bu-vb-ss7:2.91": "Kāreyyāti",
  "pli-tv-bu-vb-ss7:2.92": "karoti vā kārāpeti vā.",
  "pli-tv-bu-vb-ss7:2.93": "Bhikkhū vā anabhineyya vatthudesanāyāti",
  "pli-tv-bu-vb-ss7:2.94": "ñattidutiyena kammena vihāravatthuṃ na desāpetvā karoti vā kārāpeti vā, payoge dukkaṭaṃ.",
  "pli-tv-bu-vb-ss7:2.95": "Ekaṃ piṇḍaṃ anāgate, āpatti thullaccayassa.",
  "pli-tv-bu-vb-ss7:2.96": "Tasmiṃ piṇḍe āgate, āpatti saṃ­ghā­di­sesassa.",
  "pli-tv-bu-vb-ss7:2.97": "Saṃghādisesoti",
  "pli-tv-bu-vb-ss7:2.98": "… pe … tenapi vuccati—",
  "pli-tv-bu-vb-ss7:2.99": "“saṃghādiseso”ti.",
  "pli-tv-bu-vb-ss7:3.1.0a": "",
  "pli-tv-bu-vb-ss7:3.1.0b": "",
  "pli-tv-bu-vb-ss7:3.1.0c": "",
  "pli-tv-bu-vb-ss7:3.1.1": "Bhikkhu vihāraṃ karoti adesi­ta­vatthu­kaṃ sārambhaṃ aparikkamanaṃ, āpatti saṃghādisesena dvinnaṃ dukkaṭānaṃ.",
  "pli-tv-bu-vb-ss7:3.1.2": "Bhikkhu vihāraṃ karoti adesi­ta­vatthu­kaṃ sārambhaṃ saparikkamanaṃ, āpatti saṃghādisesena dukkaṭassa.",
  "pli-tv-bu-vb-ss7:3.1.3": "Bhikkhu vihāraṃ karoti adesi­ta­vatthu­kaṃ anārambhaṃ aparikkamanaṃ, āpatti saṃghādisesena dukkaṭassa.",
  "pli-tv-bu-vb-ss7:3.1.4": "Bhikkhu vihāraṃ karoti adesi­ta­vatthu­kaṃ anārambhaṃ saparikkamanaṃ, āpatti saṃ­ghā­di­sesassa.",
  "pli-tv-bu-vb-ss7:3.1.5": "Bhikkhu vihāraṃ karoti desita­vatthu­kaṃ sārambhaṃ aparikkamanaṃ, āpatti dvinnaṃ dukkaṭānaṃ.",
  "pli-tv-bu-vb-ss7:3.1.6": "Bhikkhu vihāraṃ karoti desita­vatthu­kaṃ sārambhaṃ saparikkamanaṃ, āpatti dukkaṭassa.",
  "pli-tv-bu-vb-ss7:3.1.7": "Bhikkhu vihāraṃ karoti desita­vatthu­kaṃ anārambhaṃ aparikkamanaṃ, āpatti dukkaṭassa.",
  "pli-tv-bu-vb-ss7:3.1.8": "Bhikkhu vihāraṃ karoti desita­vatthu­kaṃ anārambhaṃ saparikkamanaṃ, anāpatti.",
  "pli-tv-bu-vb-ss7:3.2.0a": "",
  "pli-tv-bu-vb-ss7:3.2.1": "Bhikkhu samādisati—",
  "pli-tv-bu-vb-ss7:3.2.2": "“vihāraṃ me karothā”ti.",
  "pli-tv-bu-vb-ss7:3.2.3": "Tassa vihāraṃ karonti adesi­ta­vatthu­kaṃ sārambhaṃ aparikkamanaṃ, āpatti saṃghādisesena dvinnaṃ dukkaṭānaṃ … pe …",
  "pli-tv-bu-vb-ss7:3.2.4": "sārambhaṃ saparikkamanaṃ, āpatti saṃghādisesena dukkaṭassa … pe …",
  "pli-tv-bu-vb-ss7:3.2.5": "anārambhaṃ aparikkamanaṃ, āpatti saṃghādisesena dukkaṭassa … pe …",
  "pli-tv-bu-vb-ss7:3.2.6": "anārambhaṃ saparikkamanaṃ, āpatti saṃ­ghā­di­sesassa.",
  "pli-tv-bu-vb-ss7:3.2.7": "Bhikkhu samādisati—",
  "pli-tv-bu-vb-ss7:3.2.8": "“vihāraṃ me karothā”ti.",
  "pli-tv-bu-vb-ss7:3.2.9": "Tassa vihāraṃ karonti desita­vatthu­kaṃ sārambhaṃ aparikkamanaṃ, āpatti dvinnaṃ dukkaṭānaṃ … pe …",
  "pli-tv-bu-vb-ss7:3.2.10": "sārambhaṃ saparikkamanaṃ, āpatti dukkaṭassa … pe …",
  "pli-tv-bu-vb-ss7:3.2.11": "anārambhaṃ aparikkamanaṃ, āpatti dukkaṭassa … pe …",
  "pli-tv-bu-vb-ss7:3.2.12": "anārambhaṃ saparikkamanaṃ, anāpatti.",
  "pli-tv-bu-vb-ss7:3.3.0a": "",
  "pli-tv-bu-vb-ss7:3.3.1": "Bhikkhu samādisitvā pakkamati—",
  "pli-tv-bu-vb-ss7:3.3.2": "“vihāraṃ me karothā”ti.",
  "pli-tv-bu-vb-ss7:3.3.3": "Na ca samādisati—",
  "pli-tv-bu-vb-ss7:3.3.4": "“desitavatthuko ca hotu anārambho ca saparikkamano cā”ti.",
  "pli-tv-bu-vb-ss7:3.3.5": "Tassa vihāraṃ karonti adesi­ta­vatthu­kaṃ sārambhaṃ aparikkamanaṃ, āpatti saṃghādisesena dvinnaṃ dukkaṭānaṃ … pe …",
  "pli-tv-bu-vb-ss7:3.3.6": "sārambhaṃ saparikkamanaṃ, āpatti saṃghādisesena dukkaṭassa … pe …",
  "pli-tv-bu-vb-ss7:3.3.7": "anārambhaṃ aparikkamanaṃ, āpatti saṃghādisesena dukkaṭassa … pe …",
  "pli-tv-bu-vb-ss7:3.3.8": "anārambhaṃ saparikkamanaṃ, āpatti saṃ­ghā­di­sesassa.",
  "pli-tv-bu-vb-ss7:3.3.9": "Bhikkhu samādisitvā pakkamati—",
  "pli-tv-bu-vb-ss7:3.3.10": "“vihāraṃ me karothā”ti.",
  "pli-tv-bu-vb-ss7:3.3.11": "Na ca samādisati—",
  "pli-tv-bu-vb-ss7:3.3.12": "“desitavatthuko ca hotu anārambho ca saparikkamano cā”ti.",
  "pli-tv-bu-vb-ss7:3.3.13": "Tassa vihāraṃ karonti desita­vatthu­kaṃ sārambhaṃ aparikkamanaṃ, āpatti dvinnaṃ dukkaṭānaṃ … pe …",
  "pli-tv-bu-vb-ss7:3.3.14": "sārambhaṃ saparikkamanaṃ, āpatti dukkaṭassa … pe …",
  "pli-tv-bu-vb-ss7:3.3.15": "anārambhaṃ aparikkamanaṃ, āpatti dukkaṭassa … pe …",
  "pli-tv-bu-vb-ss7:3.3.16": "anārambhaṃ saparikkamanaṃ, anāpatti.",
  "pli-tv-bu-vb-ss7:3.4.0a": "",
  "pli-tv-bu-vb-ss7:3.4.1": "Bhikkhu samādisitvā pakkamati—",
  "pli-tv-bu-vb-ss7:3.4.2": "“vihāraṃ me karothā”ti.",
  "pli-tv-bu-vb-ss7:3.4.3": "Samādisati ca—",
  "pli-tv-bu-vb-ss7:3.4.4": "“desitavatthuko ca hotu anārambho ca saparikkamano cā”ti.",
  "pli-tv-bu-vb-ss7:3.4.5": "Tassa vihāraṃ karonti adesi­ta­vatthu­kaṃ sārambhaṃ aparikkamanaṃ.",
  "pli-tv-bu-vb-ss7:3.4.6": "So suṇāti—“vihāro kira me kayirati adesi­ta­vatthuko sārambho aparikkamano”ti.",
  "pli-tv-bu-vb-ss7:3.4.7": "Tena bhikkhunā sāmaṃ vā gantabbaṃ dūto vā pāhetabbo—",
  "pli-tv-bu-vb-ss7:3.4.8": "“desitavatthuko ca hotu anārambho ca saparikkamano cā”ti … pe …",
  "pli-tv-bu-vb-ss7:3.4.9": "“desitavatthuko ca hotu anārambho cā”ti … pe …",
  "pli-tv-bu-vb-ss7:3.4.10": "“desitavatthuko ca hotu saparikkamano cā”ti … pe …",
  "pli-tv-bu-vb-ss7:3.4.11": "“desitavatthuko hotū”ti.",
  "pli-tv-bu-vb-ss7:3.4.12": "No ce sāmaṃ vā gaccheyya dūtaṃ vā pahiṇeyya, āpatti dukkaṭassa.",
  "pli-tv-bu-vb-ss7:3.4.13": "Bhikkhu samādisitvā pakkamati—",
  "pli-tv-bu-vb-ss7:3.4.14": "“vihāraṃ me karothā”ti.",
  "pli-tv-bu-vb-ss7:3.4.15": "Samādisati ca—",
  "pli-tv-bu-vb-ss7:3.4.16": "“desitavatthuko ca hotu anārambho ca saparikkamano cā”ti.",
  "pli-tv-bu-vb-ss7:3.4.17": "Tassa vihāraṃ karonti desita­vatthu­kaṃ sārambhaṃ aparikkamanaṃ.",
  "pli-tv-bu-vb-ss7:3.4.18": "So suṇāti—“vihāro kira me kayirati desitavatthuko sārambho aparikkamano”ti.",
  "pli-tv-bu-vb-ss7:3.4.19": "Tena bhikkhunā sāmaṃ vā gantabbaṃ dūto vā pāhetabbo—",
  "pli-tv-bu-vb-ss7:3.4.20": "“anārambho ca hotu saparikkamano cā”ti ",
  "pli-tv-bu-vb-ss7:3.4.21": "pe …",
  "pli-tv-bu-vb-ss7:3.4.22": "“anārambho hotū”ti.",
  "pli-tv-bu-vb-ss7:3.4.23": "“Saparikkamano hotū”ti,",
  "pli-tv-bu-vb-ss7:3.4.24": "anāpatti.",
  "pli-tv-bu-vb-ss7:3.5.0a": "",
  "pli-tv-bu-vb-ss7:3.5.1": "Bhikkhu samādisitvā pakkamati—",
  "pli-tv-bu-vb-ss7:3.5.2": "“vihāraṃ me karothā”ti.",
  "pli-tv-bu-vb-ss7:3.5.3": "Samādisati ca—",
  "pli-tv-bu-vb-ss7:3.5.4": "“desitavatthuko ca hotu anārambho ca saparikkamano cā”ti.",
  "pli-tv-bu-vb-ss7:3.5.5": "Tassa vihāraṃ karonti adesi­ta­vatthu­kaṃ sārambhaṃ aparikkamanaṃ, āpatti kārukānaṃ tiṇṇaṃ dukkaṭānaṃ … pe …",
  "pli-tv-bu-vb-ss7:3.5.6": "sārambhaṃ saparikkamanaṃ, āpatti kārukānaṃ dvinnaṃ dukkaṭānaṃ … pe …",
  "pli-tv-bu-vb-ss7:3.5.7": "anārambhaṃ aparikkamanaṃ, āpatti kārukānaṃ dvinnaṃ dukkaṭānaṃ … pe …",
  "pli-tv-bu-vb-ss7:3.5.8": "anārambhaṃ saparikkamanaṃ, āpatti kārukānaṃ dukkaṭassa.",
  "pli-tv-bu-vb-ss7:3.5.9": "Bhikkhu samādisitvā pakkamati—",
  "pli-tv-bu-vb-ss7:3.5.10": "“vihāraṃ me karothā”ti.",
  "pli-tv-bu-vb-ss7:3.5.11": "Samādisati ca—",
  "pli-tv-bu-vb-ss7:3.5.12": "“desitavatthuko ca hotu anārambho ca saparikkamano cā”ti.",
  "pli-tv-bu-vb-ss7:3.5.13": "Tassa vihāraṃ karonti desita­vatthu­kaṃ sārambhaṃ aparikkamanaṃ, āpatti kārukānaṃ dvinnaṃ dukkaṭānaṃ … pe …",
  "pli-tv-bu-vb-ss7:3.5.14": "sārambhaṃ saparikkamanaṃ, āpatti kārukānaṃ dukkaṭassa … pe …",
  "pli-tv-bu-vb-ss7:3.5.15": "anārambhaṃ aparikkamanaṃ, āpatti kārukānaṃ dukkaṭassa … pe …",
  "pli-tv-bu-vb-ss7:3.5.16": "anārambhaṃ saparikkamanaṃ, anāpatti.",
  "pli-tv-bu-vb-ss7:3.6.0a": "",
  "pli-tv-bu-vb-ss7:3.6.1": "Bhikkhu samādisitvā pakkamati—",
  "pli-tv-bu-vb-ss7:3.6.2": "“vihāraṃ me karothā”ti.",
  "pli-tv-bu-vb-ss7:3.6.3": "Tassa vihāraṃ karonti adesi­ta­vatthu­kaṃ sārambhaṃ aparikkamanaṃ.",
  "pli-tv-bu-vb-ss7:3.6.4": "So ce vippakate āgacchati, tena bhikkhunā so vihāro aññassa vā dātabbo bhinditvā vā puna kātabbo.",
  "pli-tv-bu-vb-ss7:3.6.5": "No ce aññassa vā dadeyya bhinditvā vā puna kāreyya, āpatti saṃghādisesena dvinnaṃ dukkaṭānaṃ … pe …",
  "pli-tv-bu-vb-ss7:3.6.6": "sārambhaṃ saparikkamanaṃ, āpatti saṃghādisesena dukkaṭassa … pe …",
  "pli-tv-bu-vb-ss7:3.6.7": "anārambhaṃ aparikkamanaṃ, āpatti saṃghādisesena dukkaṭassa … pe …",
  "pli-tv-bu-vb-ss7:3.6.8": "anārambhaṃ saparikkamanaṃ, āpatti saṃ­ghā­di­sesassa.",
  "pli-tv-bu-vb-ss7:3.6.9": "Bhikkhu samādisitvā pakkamati—",
  "pli-tv-bu-vb-ss7:3.6.10": "“vihāraṃ me karothā”ti.",
  "pli-tv-bu-vb-ss7:3.6.11": "Tassa vihāraṃ karonti desita­vatthu­kaṃ sārambhaṃ aparikkamanaṃ.",
  "pli-tv-bu-vb-ss7:3.6.12": "So ce vippakate āgacchati, tena bhikkhunā so vihāro aññassa vā dātabbo bhinditvā vā puna kātabbo.",
  "pli-tv-bu-vb-ss7:3.6.13": "No ce aññassa vā dadeyya bhinditvā vā puna kāreyya, āpatti dvinnaṃ dukkaṭānaṃ … pe …",
  "pli-tv-bu-vb-ss7:3.6.14": "sārambhaṃ saparikkamanaṃ, āpatti dukkaṭassa … pe …",
  "pli-tv-bu-vb-ss7:3.6.15": "anārambhaṃ aparikkamanaṃ, āpatti dukkaṭassa … pe …",
  "pli-tv-bu-vb-ss7:3.6.16": "anārambhaṃ saparikkamanaṃ, anāpatti.",
  "pli-tv-bu-vb-ss7:3.7.0a": "",
  "pli-tv-bu-vb-ss7:3.7.1": "Attanā vippakataṃ attanā pariyosāpeti, āpatti saṃ­ghā­di­sesassa.",
  "pli-tv-bu-vb-ss7:3.7.2": "Attanā vippakataṃ parehi pariyosāpeti, āpatti saṃ­ghā­di­sesassa.",
  "pli-tv-bu-vb-ss7:3.7.3": "Parehi vippakataṃ attanā pariyosāpeti, āpatti saṃ­ghā­di­sesassa.",
  "pli-tv-bu-vb-ss7:3.7.4": "Parehi vippakataṃ parehi pariyosāpeti, āpatti saṃ­ghā­di­sesassa.",
  "pli-tv-bu-vb-ss7:3.7.4a": "",
  "pli-tv-bu-vb-ss7:3.7.5": "Anāpatti—",
  "pli-tv-bu-vb-ss7:3.7.6": "leṇe guhāya tiṇakuṭikāya",
  "pli-tv-bu-vb-ss7:3.7.7": "aññassatthāya vāsāgāraṃ ṭhapetvā",
  "pli-tv-bu-vb-ss7:3.7.8": "sabbattha.",
  "pli-tv-bu-vb-ss7:3.7.9": "Anāpatti ummattakassa,",
  "pli-tv-bu-vb-ss7:3.7.10": "ādi­kammi­kas­sāti.",
  "pli-tv-bu-vb-ss7:3.7.11": "Vihāra­kāra­sikkhā­padaṃ niṭṭhitaṃ sattamaṃ."
}