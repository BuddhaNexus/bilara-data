{
  "pli-tv-bu-vb-ss10:0.1": "Theravāda Vinaya",
  "pli-tv-bu-vb-ss10:0.2": "Mahāvibhaṅga",
  "pli-tv-bu-vb-ss10:0.3": "Saṃ­ghā­di­sesa­kaṇḍa",
  "pli-tv-bu-vb-ss10:0.4": "Saṃ­gha­bhe­da­sikkhā­pada",
  "pli-tv-bu-vb-ss10:1.1.0a": "",
  "pli-tv-bu-vb-ss10:1.1.1": "Tena samayena buddho bhagavā rājagahe viharati veḷuvane kalanda­ka­nivāpe.",
  "pli-tv-bu-vb-ss10:1.1.2": "Atha kho devadatto yena kokāliko kaṭa­modaka­tissako khaṇḍadeviyā putto samuddadatto tenupasaṅkami;",
  "pli-tv-bu-vb-ss10:1.1.3": "upasaṅkamitvā kokālikaṃ kaṭa­modaka­tis­sakaṃ khaṇḍadeviyā puttaṃ samuddadattaṃ etadavoca—",
  "pli-tv-bu-vb-ss10:1.1.4": "“etha mayaṃ, āvuso, samaṇassa gotamassa saṃghabhedaṃ karissāma cakkabhedan”ti.",
  "pli-tv-bu-vb-ss10:1.1.5": "Evaṃ vutte, kokāliko devadattaṃ etadavoca—",
  "pli-tv-bu-vb-ss10:1.1.6": "“samaṇo kho, āvuso, gotamo mahiddhiko mahānubhāvo.",
  "pli-tv-bu-vb-ss10:1.1.7": "Kathaṃ mayaṃ samaṇassa gotamassa saṃghabhedaṃ karissāma cakkabhedan”ti?",
  "pli-tv-bu-vb-ss10:1.1.8": "“Etha mayaṃ, āvuso, samaṇaṃ gotamaṃ upasaṅkamitvā pañca vatthūni yācissāma—",
  "pli-tv-bu-vb-ss10:1.1.9": "‘bhagavā, bhante, aneka­pariyā­yena appicchassa santuṭṭhassa sallekhassa dhutassa pāsādikassa apacayassa vīriyā­rambhassa vaṇṇavādī.",
  "pli-tv-bu-vb-ss10:1.1.10": "Imāni, bhante, pañca vatthūni aneka­pariyā­yena appicchatāya santuṭṭhiyā sallekhāya dhutatāya pāsādikatāya apacayāya vīriyārambhāya saṃvattanti.",
  "pli-tv-bu-vb-ss10:1.1.11": "Sādhu, bhante, bhikkhū",
  "pli-tv-bu-vb-ss10:1.1.12": "yāvajīvaṃ āraññikā assu;",
  "pli-tv-bu-vb-ss10:1.1.13": "yo gāmantaṃ osareyya, vajjaṃ naṃ phuseyya.",
  "pli-tv-bu-vb-ss10:1.1.14": "Yāvajīvaṃ piṇḍapātikā assu;",
  "pli-tv-bu-vb-ss10:1.1.15": "yo nimantanaṃ sādiyeyya, vajjaṃ naṃ phuseyya.",
  "pli-tv-bu-vb-ss10:1.1.16": "Yāvajīvaṃ paṃsukūlikā assu;",
  "pli-tv-bu-vb-ss10:1.1.17": "yo gahapa­ti­cīva­raṃ sādiyeyya, vajjaṃ naṃ phuseyya.",
  "pli-tv-bu-vb-ss10:1.1.18": "Yāvajīvaṃ rukkhamūlikā assu;",
  "pli-tv-bu-vb-ss10:1.1.19": "yo channaṃ upagaccheyya, vajjaṃ naṃ phuseyya.",
  "pli-tv-bu-vb-ss10:1.1.20": "Yāvajīvaṃ macchamaṃsaṃ na khādeyyuṃ;",
  "pli-tv-bu-vb-ss10:1.1.21": "yo macchamaṃsaṃ khādeyya, vajjaṃ naṃ phuseyyā’ti.",
  "pli-tv-bu-vb-ss10:1.1.22": "Imāni samaṇo gotamo nānujānissati.",
  "pli-tv-bu-vb-ss10:1.1.23": "Te mayaṃ imehi pañcahi vatthūhi janaṃ saññāpessāmāti.",
  "pli-tv-bu-vb-ss10:1.1.24": "Sakkā kho, āvuso, imehi pañcahi vatthūhi samaṇassa gotamassa saṃghabhedo kātuṃ cakkabhedo.",
  "pli-tv-bu-vb-ss10:1.1.25": "Lūkhapasannā hi, āvuso, manussā”ti.",
  "pli-tv-bu-vb-ss10:1.2.1": "Atha kho devadatto sapariso yena bhagavā tenupasaṅkami;",
  "pli-tv-bu-vb-ss10:1.2.2": "upasaṅkamitvā bhagavantaṃ abhivādetvā ekamantaṃ nisīdi.",
  "pli-tv-bu-vb-ss10:1.2.3": "Ekamantaṃ nisinno kho devadatto bhagavantaṃ etadavoca—",
  "pli-tv-bu-vb-ss10:1.2.4": "“bhagavā, bhante, aneka­pariyā­yena appicchassa … pe …",
  "pli-tv-bu-vb-ss10:1.2.5": "vīriyā­rambhassa vaṇṇavādī.",
  "pli-tv-bu-vb-ss10:1.2.6": "Imāni, bhante, pañca vatthūni aneka­pariyā­yena appicchatāya … pe …",
  "pli-tv-bu-vb-ss10:1.2.7": "vīriyārambhāya saṃvattanti.",
  "pli-tv-bu-vb-ss10:1.2.8": "Sādhu, bhante, bhikkhū yāvajīvaṃ āraññikā assu;",
  "pli-tv-bu-vb-ss10:1.2.9": "yo gāmantaṃ osareyya vajjaṃ naṃ phuseyya … pe …",
  "pli-tv-bu-vb-ss10:1.2.10": "yāvajīvaṃ macchamaṃsaṃ na khādeyyuṃ, yo macchamaṃsaṃ khādeyya vajjaṃ naṃ phuseyyā”ti.",
  "pli-tv-bu-vb-ss10:1.2.11": "“Alaṃ, devadatta,",
  "pli-tv-bu-vb-ss10:1.2.12": "yo icchati āraññiko hotu, yo icchati gāmante viharatu;",
  "pli-tv-bu-vb-ss10:1.2.13": "yo icchati piṇḍapātiko hotu, yo icchati nimantanaṃ sādiyatu;",
  "pli-tv-bu-vb-ss10:1.2.14": "yo icchati paṃsukūliko hotu, yo icchati gahapa­ti­cīva­raṃ sādiyatu.",
  "pli-tv-bu-vb-ss10:1.2.15": "Aṭṭhamāse kho mayā, devadatta, rukkha­mūla­se­nāsa­naṃ anuññātaṃ, tikoṭi­pari­suddhaṃ macchamaṃsaṃ—",
  "pli-tv-bu-vb-ss10:1.2.16": "adiṭṭhaṃ asutaṃ aparisaṅkitan”ti.",
  "pli-tv-bu-vb-ss10:1.2.17": "Atha kho devadatto—",
  "pli-tv-bu-vb-ss10:1.2.18": "“na bhagavā imāni pañca vatthūni anujānātī”ti haṭṭho udaggo sapariso uṭṭhāyāsanā bhagavantaṃ abhivādetvā padakkhiṇaṃ katvā pakkāmi.",
  "pli-tv-bu-vb-ss10:1.2.19": "Atha kho devadatto sapariso rājagahaṃ pavisitvā pañcahi vatthūhi janaṃ saññāpesi—",
  "pli-tv-bu-vb-ss10:1.2.20": "“mayaṃ, āvuso, samaṇaṃ gotamaṃ upasaṅkamitvā pañca vatthūni yācimhā—",
  "pli-tv-bu-vb-ss10:1.2.21": "‘bhagavā, bhante, aneka­pariyā­yena appicchassa santuṭṭhassa sallekhassa dhutassa pāsādikassa apacayassa vīriyā­rambhassa vaṇṇavādī.",
  "pli-tv-bu-vb-ss10:1.2.22": "Imāni, bhante, pañca vatthūni aneka­pariyā­yena appicchatāya santuṭṭhiyā sallekhāya dhutatāya pāsādikatāya apacayāya vīriyārambhāya saṃvattanti.",
  "pli-tv-bu-vb-ss10:1.2.23": "Sādhu, bhante, bhikkhū yāvajīvaṃ āraññikā assu;",
  "pli-tv-bu-vb-ss10:1.2.24": "yo gāmantaṃ osareyya, vajjaṃ naṃ phuseyya.",
  "pli-tv-bu-vb-ss10:1.2.25": "Yāvajīvaṃ piṇḍapātikā assu;",
  "pli-tv-bu-vb-ss10:1.2.26": "yo nimantanaṃ sādiyeyya, vajjaṃ naṃ phuseyya.",
  "pli-tv-bu-vb-ss10:1.2.27": "Yāvajīvaṃ paṃsukūlikā assu;",
  "pli-tv-bu-vb-ss10:1.2.28": "yo gahapa­ti­cīva­raṃ sādiyeyya, vajjaṃ naṃ phuseyya.",
  "pli-tv-bu-vb-ss10:1.2.29": "Yāvajīvaṃ rukkhamūlikā assu;",
  "pli-tv-bu-vb-ss10:1.2.30": "yo channaṃ upagaccheyya, vajjaṃ naṃ phuseyya.",
  "pli-tv-bu-vb-ss10:1.2.31": "Yāvajīvaṃ macchamaṃsaṃ na khādeyyuṃ;",
  "pli-tv-bu-vb-ss10:1.2.32": "yo macchamaṃsaṃ khādeyya, vajjaṃ naṃ phuseyyā’ti.",
  "pli-tv-bu-vb-ss10:1.2.33": "Imāni samaṇo gotamo nānujānāti.",
  "pli-tv-bu-vb-ss10:1.2.34": "Te mayaṃ imehi pañcahi vatthūhi samādāya vattāmā”ti.",
  "pli-tv-bu-vb-ss10:1.3.1": "Tattha ye te manussā assaddhā appasannā dubbuddhino te evamāhaṃsu—",
  "pli-tv-bu-vb-ss10:1.3.2": "“ime kho samaṇā sakyaputtiyā dhutā sal­lekha­vuttino,",
  "pli-tv-bu-vb-ss10:1.3.3": "samaṇo pana gotamo bāhulliko bāhullāya cetetī”ti.",
  "pli-tv-bu-vb-ss10:1.3.4": "Ye pana te manussā saddhā pasannā paṇḍitā byattā buddhimanto te ujjhāyanti khiyyanti vipācenti—",
  "pli-tv-bu-vb-ss10:1.3.5": "“kathañhi nāma devadatto bhagavato saṃghabhedāya parakkamissati cakkabhedāyā”ti.",
  "pli-tv-bu-vb-ss10:1.3.6": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-ss10:1.3.7": "Ye te bhikkhū appicchā … pe …",
  "pli-tv-bu-vb-ss10:1.3.8": "te ujjhāyanti khiyyanti vipācenti—",
  "pli-tv-bu-vb-ss10:1.3.9": "“kathañhi nāma devadatto saṃghabhedāya parakkamissati cakkabhedāyā”ti.",
  "pli-tv-bu-vb-ss10:1.3.10": "Atha kho te bhikkhū devadattaṃ aneka­pariyā­yena vigarahitvā bhagavato etamatthaṃ ārocesuṃ … pe …",
  "pli-tv-bu-vb-ss10:1.3.11": "“saccaṃ kira tvaṃ, devadatta, saṃghabhedāya parakkamasi cakkabhedāyā”ti?",
  "pli-tv-bu-vb-ss10:1.3.12": "“Saccaṃ, bhagavā”ti.",
  "pli-tv-bu-vb-ss10:1.3.13": "Vigarahi buddho bhagavā … pe …",
  "pli-tv-bu-vb-ss10:1.3.14": "kathañhi nāma tvaṃ, moghapurisa, saṃghabhedāya parakkamissasi cakkabhedāya.",
  "pli-tv-bu-vb-ss10:1.3.15": "Netaṃ, moghapurisa, appasannānaṃ vā pasādāya … pe …",
  "pli-tv-bu-vb-ss10:1.3.16": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-ss10:1.3.16a": "",
  "pli-tv-bu-vb-ss10:1.3.17": "“Yo pana bhikkhu samaggassa saṃghassa bhedāya parakkameyya, bheda­na­saṃ­vatta­ni­kaṃ vā adhikaraṇaṃ samādāya paggayha tiṭṭheyya, so bhikkhu bhikkhūhi evamassa vacanīyo—",
  "pli-tv-bu-vb-ss10:1.3.18": "‘māyasmā samaggassa saṃghassa bhedāya parakkami, bheda­na­saṃ­vatta­ni­kaṃ vā adhikaraṇaṃ samādāya paggayha aṭṭhāsi.",
  "pli-tv-bu-vb-ss10:1.3.19": "Sametāyasmā saṃghena.",
  "pli-tv-bu-vb-ss10:1.3.20": "Samaggo hi saṃgho sammodamāno avivadamāno ekuddeso phāsu viharatī’ti.",
  "pli-tv-bu-vb-ss10:1.3.21": "Evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ sama­nubhā­si­tabbo tassa paṭinissaggāya.",
  "pli-tv-bu-vb-ss10:1.3.22": "Yāvatatiyañce sama­nubhā­si­yamāno taṃ paṭi­nissaj­jeyya, iccetaṃ kusalaṃ;",
  "pli-tv-bu-vb-ss10:1.3.23": "no ce paṭi­nissaj­jeyya, saṃghādiseso”ti.",
  "pli-tv-bu-vb-ss10:2.0a": "",
  "pli-tv-bu-vb-ss10:2.1": "Yo panāti",
  "pli-tv-bu-vb-ss10:2.2": "yo yādiso … pe …",
  "pli-tv-bu-vb-ss10:2.3": "bhikkhūti",
  "pli-tv-bu-vb-ss10:2.4": "… pe …",
  "pli-tv-bu-vb-ss10:2.5": "ayaṃ imasmiṃ atthe adhippeto bhikkhūti.",
  "pli-tv-bu-vb-ss10:2.6": "Samaggo nāma saṃgho",
  "pli-tv-bu-vb-ss10:2.7": "samā­nasaṃ­vāsako samānasīmāyaṃ ṭhito.",
  "pli-tv-bu-vb-ss10:2.8": "Bhedāya parakkameyyāti—",
  "pli-tv-bu-vb-ss10:2.9": "“kathaṃ ime nānā assu, vinā assu, vaggā assū”ti pakkhaṃ pariyesati, gaṇaṃ bandhati.",
  "pli-tv-bu-vb-ss10:2.10": "Bheda­na­saṃ­vatta­ni­kaṃ vā adhikaraṇanti",
  "pli-tv-bu-vb-ss10:2.11": "aṭṭhā­ra­sa­bheda­ka­ra­vatthūni.",
  "pli-tv-bu-vb-ss10:2.12": "Samādāyāti",
  "pli-tv-bu-vb-ss10:2.13": "ādāya.",
  "pli-tv-bu-vb-ss10:2.14": "Paggayhāti",
  "pli-tv-bu-vb-ss10:2.15": "dīpeyya.",
  "pli-tv-bu-vb-ss10:2.16": "Tiṭṭheyyāti",
  "pli-tv-bu-vb-ss10:2.17": "na paṭi­nissaj­jeyya.",
  "pli-tv-bu-vb-ss10:2.18": "So bhikkhūti",
  "pli-tv-bu-vb-ss10:2.19": "yo so saṃghabhedako bhikkhu.",
  "pli-tv-bu-vb-ss10:2.20": "Bhikkhūhīti",
  "pli-tv-bu-vb-ss10:2.21": "aññehi bhikkhūhi.",
  "pli-tv-bu-vb-ss10:2.22": "Ye passanti, ye suṇanti,",
  "pli-tv-bu-vb-ss10:2.23": "tehi vattabbo—",
  "pli-tv-bu-vb-ss10:2.24": "“māyasmā samaggassa saṃghassa bhedāya parakkami, bheda­na­saṃ­vatta­ni­kaṃ vā adhikaraṇaṃ samādāya paggayha aṭṭhāsi.",
  "pli-tv-bu-vb-ss10:2.25": "Sametāyasmā saṃghena.",
  "pli-tv-bu-vb-ss10:2.26": "Samaggo hi saṃgho sammodamāno avivadamāno ekuddeso phāsu viharatī”ti.",
  "pli-tv-bu-vb-ss10:2.27": "Dutiyampi vattabbo.",
  "pli-tv-bu-vb-ss10:2.28": "Tatiyampi vattabbo.",
  "pli-tv-bu-vb-ss10:2.29": "Sace paṭinissajjati, iccetaṃ kusalaṃ;",
  "pli-tv-bu-vb-ss10:2.30": "no ce paṭinissajjati, āpatti dukkaṭassa.",
  "pli-tv-bu-vb-ss10:2.31": "Sutvā na vadanti, āpatti dukkaṭassa.",
  "pli-tv-bu-vb-ss10:2.32": "So bhikkhu saṃgha­majjhampi ākaḍḍhitvā vattabbo—",
  "pli-tv-bu-vb-ss10:2.33": "“māyasmā samaggassa saṃghassa bhedāya parakkami, bheda­na­saṃ­vatta­ni­kaṃ vā adhikaraṇaṃ samādāya paggayha aṭṭhāsi.",
  "pli-tv-bu-vb-ss10:2.34": "Sametāyasmā saṃghena.",
  "pli-tv-bu-vb-ss10:2.35": "Samaggo hi saṃgho sammodamāno avivadamāno ekuddeso phāsu viharatī”ti.",
  "pli-tv-bu-vb-ss10:2.36": "Dutiyampi vattabbo.",
  "pli-tv-bu-vb-ss10:2.37": "Tatiyampi vattabbo.",
  "pli-tv-bu-vb-ss10:2.38": "Sace paṭinissajjati, iccetaṃ kusalaṃ;",
  "pli-tv-bu-vb-ss10:2.39": "no ce paṭinissajjati, āpatti dukkaṭassa.",
  "pli-tv-bu-vb-ss10:2.40": "So bhikkhu sama­nubhā­si­tabbo—",
  "pli-tv-bu-vb-ss10:2.41": "“evañca pana, bhikkhave, sama­nubhā­si­tabbo.",
  "pli-tv-bu-vb-ss10:2.42": "Byattena bhikkhunā paṭibalena saṃgho ñāpetabbo—",
  "pli-tv-bu-vb-ss10:2.43": "‘Suṇātu me, bhante, saṃgho.",
  "pli-tv-bu-vb-ss10:2.44": "Ayaṃ itthannāmo bhikkhu samaggassa saṃghassa bhedāya parakkamati.",
  "pli-tv-bu-vb-ss10:2.45": "So taṃ vatthuṃ na paṭinissajjati.",
  "pli-tv-bu-vb-ss10:2.46": "Yadi saṃghassa pattakallaṃ, saṃgho itthannāmaṃ bhikkhuṃ samanubhāseyya tassa vatthussa paṭinissaggāya.",
  "pli-tv-bu-vb-ss10:2.47": "Esā ñatti.",
  "pli-tv-bu-vb-ss10:2.48": "Suṇātu me, bhante, saṃgho.",
  "pli-tv-bu-vb-ss10:2.49": "Ayaṃ itthannāmo bhikkhu samaggassa saṃghassa bhedāya parakkamati.",
  "pli-tv-bu-vb-ss10:2.50": "So taṃ vatthuṃ na paṭinissajjati.",
  "pli-tv-bu-vb-ss10:2.51": "Saṃgho itthannāmaṃ bhikkhuṃ samanubhāsati tassa vatthussa paṭinissaggāya.",
  "pli-tv-bu-vb-ss10:2.52": "Yassāyasmato khamati itthannāmassa bhikkhuno samanubhāsanā tassa vatthussa paṭinissaggāya, so tuṇhassa;",
  "pli-tv-bu-vb-ss10:2.53": "yassa nakkhamati, so bhāseyya.",
  "pli-tv-bu-vb-ss10:2.54": "Dutiyampi etamatthaṃ vadāmi … pe …",
  "pli-tv-bu-vb-ss10:2.55": "tatiyampi etamatthaṃ vadāmi—",
  "pli-tv-bu-vb-ss10:2.56": "suṇātu me, bhante, saṃgho.",
  "pli-tv-bu-vb-ss10:2.57": "Ayaṃ itthannāmo bhikkhu samaggassa saṃghassa bhedāya parakkamati.",
  "pli-tv-bu-vb-ss10:2.58": "So taṃ vatthuṃ na paṭinissajjati.",
  "pli-tv-bu-vb-ss10:2.59": "Saṃgho itthannāmaṃ bhikkhuṃ samanubhāsati tassa vatthussa paṭinissaggāya.",
  "pli-tv-bu-vb-ss10:2.60": "Yassāyasmato khamati itthannāmassa bhikkhuno samanubhāsanā tassa vatthussa paṭinissaggāya, so tuṇhassa;",
  "pli-tv-bu-vb-ss10:2.61": "yassa nakkhamati, so bhāseyya.",
  "pli-tv-bu-vb-ss10:2.62": "Samanubhaṭṭho saṃghena itthannāmo bhikkhu tassa vatthussa paṭinissaggāya.",
  "pli-tv-bu-vb-ss10:2.63": "Khamati saṃghassa, tasmā tuṇhī,",
  "pli-tv-bu-vb-ss10:2.64": "evametaṃ dhārayāmī’”ti.",
  "pli-tv-bu-vb-ss10:2.65": "Ñattiyā dukkaṭaṃ,",
  "pli-tv-bu-vb-ss10:2.66": "dvīhi kammavācāhi thullaccayā,",
  "pli-tv-bu-vb-ss10:2.67": "kamma­vācā­pari­yosāne āpatti saṃ­ghā­di­sesassa.",
  "pli-tv-bu-vb-ss10:2.68": "Saṃghādisesaṃ ajjhā­pajjan­tassa ñattiyā dukkaṭaṃ, dvīhi kammavācāhi thullaccayā paṭippas­sam­bhanti.",
  "pli-tv-bu-vb-ss10:2.69": "Saṃghādisesoti",
  "pli-tv-bu-vb-ss10:2.70": "… pe … tenapi vuccati saṃghādisesoti.",
  "pli-tv-bu-vb-ss10:3.1.0a": "",
  "pli-tv-bu-vb-ss10:3.1.1": "Dhammakamme dhamma­kamma­saññī na paṭinissajjati, āpatti saṃ­ghā­di­sesassa.",
  "pli-tv-bu-vb-ss10:3.1.2": "Dhammakamme vematiko na paṭinissajjati, āpatti saṃ­ghā­di­sesassa.",
  "pli-tv-bu-vb-ss10:3.1.3": "Dhammakamme adhamma­kamma­saññī na paṭinissajjati, āpatti saṃ­ghā­di­sesassa.",
  "pli-tv-bu-vb-ss10:3.1.4": "Adhammakamme dhamma­kamma­saññī, āpatti dukkaṭassa.",
  "pli-tv-bu-vb-ss10:3.1.5": "Adhammakamme vematiko, āpatti dukkaṭassa.",
  "pli-tv-bu-vb-ss10:3.1.6": "Adhammakamme adhamma­kamma­saññī, āpatti dukkaṭassa.",
  "pli-tv-bu-vb-ss10:3.2.0a": "",
  "pli-tv-bu-vb-ss10:3.2.1": "Anāpatti—",
  "pli-tv-bu-vb-ss10:3.2.2": "asama­nu­bhāsan­tassa,",
  "pli-tv-bu-vb-ss10:3.2.3": "paṭi­nissaj­jan­tassa,",
  "pli-tv-bu-vb-ss10:3.2.4": "ummattakassa,",
  "pli-tv-bu-vb-ss10:3.2.5": "khittacittassa,",
  "pli-tv-bu-vb-ss10:3.2.6": "vedanāṭṭassa,",
  "pli-tv-bu-vb-ss10:3.2.7": "ādi­kammi­kas­sāti.",
  "pli-tv-bu-vb-ss10:3.2.8": "Saṃ­gha­bhe­da­sikkhā­padaṃ niṭṭhitaṃ dasamaṃ."
}