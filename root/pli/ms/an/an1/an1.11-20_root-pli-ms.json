{
  "an1.11-20:0.1": "Aṅguttara Nikāya 1 ",
  "an1.11-20:0.2": "2. Nīvaraṇappahānavagga ",
  "an1.11-20:0.3": "11 ",
  "an1.11-20:11.1.1": "“Nāhaṃ, bhikkhave, aññaṃ ekadhammampi samanupassāmi yena anuppanno vā kāmacchando uppajjati uppanno vā kāmacchando bhiyyobhāvāya vepullāya saṃvattati yathayidaṃ, bhikkhave, subhanimittaṃ. ",
  "an1.11-20:11.1.2": "Subhanimittaṃ, bhikkhave, ayoniso manasi karoto anuppanno ceva kāmacchando uppajjati uppanno ca kāmacchando bhiyyobhāvāya vepullāya saṃvattatī”ti. ",
  "an1.11-20:11.1.3": "Paṭhamaṃ. ",
  "an1.11-20:11.1.4": "12 ",
  "an1.11-20:12.1.1": "“Nāhaṃ, bhikkhave, aññaṃ ekadhammampi samanupassāmi yena anuppanno vā byāpādo uppajjati uppanno vā byāpādo bhiyyobhāvāya vepullāya saṃvattati yathayidaṃ, bhikkhave, paṭighanimittaṃ. ",
  "an1.11-20:12.1.2": "Paṭighanimittaṃ, bhikkhave, ayoniso manasi karoto anuppanno ceva byāpādo uppajjati uppanno ca byāpādo bhiyyobhāvāya vepullāya saṃvattatī”ti. ",
  "an1.11-20:12.1.3": "Dutiyaṃ. ",
  "an1.11-20:12.1.4": "13 ",
  "an1.11-20:13.1.1": "“Nāhaṃ, bhikkhave, aññaṃ ekadhammampi samanupassāmi yena anuppannaṃ vā thinamiddhaṃ uppajjati uppannaṃ vā thinamiddhaṃ bhiyyobhāvāya vepullāya saṃvattati yathayidaṃ, bhikkhave, arati tandī vijambhitā bhattasammado cetaso ca līnattaṃ. ",
  "an1.11-20:13.1.2": "Līnacittassa, bhikkhave, anuppannañceva thinamiddhaṃ uppajjati uppannañca thinamiddhaṃ bhiyyobhāvāya vepullāya saṃvattatī”ti. ",
  "an1.11-20:13.1.3": "Tatiyaṃ. ",
  "an1.11-20:13.1.4": "14 ",
  "an1.11-20:14.1.1": "“Nāhaṃ, bhikkhave, aññaṃ ekadhammampi samanupassāmi yena anuppannaṃ vā uddhaccakukkuccaṃ uppajjati uppannaṃ vā uddhaccakukkuccaṃ bhiyyobhāvāya vepullāya saṃvattati yathayidaṃ, bhikkhave, cetaso avūpasamo. ",
  "an1.11-20:14.1.2": "Avūpasantacittassa, bhikkhave, anuppannañceva uddhaccakukkuccaṃ uppajjati uppannañca uddhaccakukkuccaṃ bhiyyobhāvāya vepullāya saṃvattatī”ti. ",
  "an1.11-20:14.1.3": "Catutthaṃ. ",
  "an1.11-20:14.1.4": "15 ",
  "an1.11-20:15.1.1": "“Nāhaṃ, bhikkhave, aññaṃ ekadhammampi samanupassāmi yena anuppannā vā vicikicchā uppajjati uppannā vā vicikicchā bhiyyobhāvāya vepullāya saṃvattati yathayidaṃ, bhikkhave, ayonisomanasikāro. ",
  "an1.11-20:15.1.2": "Ayoniso, bhikkhave, manasi karoto anuppannā ceva vicikicchā uppajjati uppannā ca vicikicchā bhiyyobhāvāya vepullāya saṃvattatī”ti. ",
  "an1.11-20:15.1.3": "Pañcamaṃ. ",
  "an1.11-20:15.1.4": "16 ",
  "an1.11-20:16.1.1": "“Nāhaṃ, bhikkhave, aññaṃ ekadhammampi samanupassāmi yena anuppanno vā kāmacchando nuppajjati uppanno vā kāmacchando pahīyati yathayidaṃ, bhikkhave, asubhanimittaṃ. ",
  "an1.11-20:16.1.2": "Asubhanimittaṃ, bhikkhave, yoniso manasi karoto anuppanno ceva kāmacchando nuppajjati uppanno ca kāmacchando pahīyatī”ti. ",
  "an1.11-20:16.1.3": "Chaṭṭhaṃ. ",
  "an1.11-20:16.1.4": "17 ",
  "an1.11-20:17.1.1": "“Nāhaṃ, bhikkhave, aññaṃ ekadhammampi samanupassāmi yena anuppanno vā byāpādo nuppajjati uppanno vā byāpādo pahīyati yathayidaṃ, bhikkhave, mettā cetovimutti. ",
  "an1.11-20:17.1.2": "Mettaṃ, bhikkhave, cetovimuttiṃ yoniso manasi karoto anuppanno ceva byāpādo nuppajjati uppanno ca byāpādo pahīyatī”ti. ",
  "an1.11-20:17.1.3": "Sattamaṃ. ",
  "an1.11-20:17.1.4": "18 ",
  "an1.11-20:18.1.1": "“Nāhaṃ, bhikkhave, aññaṃ ekadhammampi samanupassāmi yena anuppannaṃ vā thinamiddhaṃ nuppajjati uppannaṃ vā thinamiddhaṃ pahīyati yathayidaṃ, bhikkhave, ārambhadhātu nikkamadhātu parakkamadhātu. ",
  "an1.11-20:18.1.2": "Āraddhavīriyassa, bhikkhave, anuppannañceva thinamiddhaṃ nuppajjati uppannañca thinamiddhaṃ pahīyatī”ti. ",
  "an1.11-20:18.1.3": "Aṭṭhamaṃ. ",
  "an1.11-20:18.1.4": "19 ",
  "an1.11-20:19.1.1": "“Nāhaṃ, bhikkhave, aññaṃ ekadhammampi samanupassāmi yena anuppannaṃ vā uddhaccakukkuccaṃ nuppajjati uppannaṃ vā uddhaccakukkuccaṃ pahīyati yathayidaṃ, bhikkhave, cetaso vūpasamo. ",
  "an1.11-20:19.1.2": "Vūpasantacittassa, bhikkhave, anuppannañceva uddhaccakukkuccaṃ nuppajjati uppannañca uddhaccakukkuccaṃ pahīyatī”ti. ",
  "an1.11-20:19.1.3": "Navamaṃ. ",
  "an1.11-20:19.1.4": "20 ",
  "an1.11-20:20.1.1": "“Nāhaṃ, bhikkhave, aññaṃ ekadhammampi samanupassāmi yena anuppannā vā vicikicchā nuppajjati uppannā vā vicikicchā pahīyati yathayidaṃ, bhikkhave, yonisomanasikāro. ",
  "an1.11-20:20.1.2": "Yoniso, bhikkhave, manasi karoto anuppannā ceva vicikicchā nuppajjati uppannā ca vicikicchā pahīyatī”ti. ",
  "an1.11-20:20.1.3": "Dasamaṃ. ",
  "an1.11-20:20.1.4": "Nīvaraṇappahānavaggo dutiyo. ",
  "~": ""
}