{
  "an1.316-332:0.1": "Aṅguttara Nikāya 1 ",
  "an1.316-332:0.2": "26. Tatiyavagga ",
  "an1.316-332:0.3": "316 ",
  "an1.316-332:316.1.1": "“Ekapuggalo, bhikkhave, loke uppajjamāno uppajjati bahujanaahitāya bahujanaasukhāya, bahuno janassa anatthāya ahitāya dukkhāya devamanussānaṃ. ",
  "an1.316-332:316.1.2": "Katamo ekapuggalo? ",
  "an1.316-332:316.1.3": "Micchādiṭṭhiko hoti viparītadassano. ",
  "an1.316-332:316.1.4": "So bahujanaṃ saddhammā vuṭṭhāpetvā asaddhamme patiṭṭhāpeti. ",
  "an1.316-332:316.1.5": "Ayaṃ kho, bhikkhave, ekapuggalo loke uppajjamāno uppajjati bahujanaahitāya bahujanaasukhāya, bahuno janassa anatthāya ahitāya dukkhāya devamanussānan”ti. ",
  "an1.316-332:316.1.6": "317 ",
  "an1.316-332:317.1.1": "“Ekapuggalo, bhikkhave, loke uppajjamāno uppajjati bahujanahitāya bahujanasukhāya, bahuno janassa atthāya hitāya sukhāya devamanussānaṃ. ",
  "an1.316-332:317.1.2": "Katamo ekapuggalo? ",
  "an1.316-332:317.1.3": "Sammādiṭṭhiko hoti aviparītadassano. ",
  "an1.316-332:317.1.4": "So bahujanaṃ asaddhammā vuṭṭhāpetvā saddhamme patiṭṭhāpeti. ",
  "an1.316-332:317.1.5": "Ayaṃ kho, bhikkhave, ekapuggalo loke uppajjamāno uppajjati bahujanahitāya bahujanasukhāya, bahuno janassa atthāya hitāya sukhāya devamanussānan”ti. ",
  "an1.316-332:317.1.6": "318 ",
  "an1.316-332:318.1.1": "“Nāhaṃ, bhikkhave, aññaṃ ekadhammampi samanupassāmi yaṃ evaṃ mahāsāvajjaṃ yathayidaṃ, bhikkhave, micchādiṭṭhi. ",
  "an1.316-332:318.1.2": "Micchādiṭṭhiparamāni, bhikkhave, mahāsāvajjānī”ti. ",
  "an1.316-332:318.1.3": "319 ",
  "an1.316-332:319.1.1": "“Nāhaṃ, bhikkhave, aññaṃ ekapuggalampi samanupassāmi yo evaṃ bahujanaahitāya paṭipanno bahujanaasukhāya, bahuno janassa anatthāya ahitāya dukkhāya devamanussānaṃ yathayidaṃ, bhikkhave, makkhali moghapuriso. ",
  "an1.316-332:319.1.2": "Seyyathāpi, bhikkhave, nadīmukhe khippaṃ uḍḍeyya bahūnaṃ macchānaṃ ahitāya dukkhāya anayāya byasanāya; ",
  "an1.316-332:319.1.3": "evamevaṃ kho, bhikkhave, makkhali moghapuriso manussakhippaṃ maññe loke uppanno bahūnaṃ sattānaṃ ahitāya dukkhāya anayāya byasanāyā”ti. ",
  "an1.316-332:319.1.4": "320 ",
  "an1.316-332:320.1.1": "“Durakkhāte, bhikkhave, dhammavinaye yo ca samādapeti yañca samādapeti yo ca samādapito tathattāya paṭipajjati sabbe te bahuṃ apuññaṃ pasavanti. ",
  "an1.316-332:320.1.2": "Taṃ kissa hetu? ",
  "an1.316-332:320.1.3": "Durakkhātattā, bhikkhave, dhammassā”ti. ",
  "an1.316-332:320.1.4": "321 ",
  "an1.316-332:321.1.1": "“Svākkhāte, bhikkhave, dhammavinaye yo ca samādapeti yañca samādapeti yo ca samādapito tathattāya paṭipajjati sabbe te bahuṃ puññaṃ pasavanti. ",
  "an1.316-332:321.1.2": "Taṃ kissa hetu? ",
  "an1.316-332:321.1.3": "Svākkhātattā, bhikkhave, dhammassā”ti. ",
  "an1.316-332:321.1.4": "322 ",
  "an1.316-332:322.1.1": "“Durakkhāte, bhikkhave, dhammavinaye dāyakena mattā jānitabbā, no paṭiggāhakena. ",
  "an1.316-332:322.1.2": "Taṃ kissa hetu? ",
  "an1.316-332:322.1.3": "Durakkhātattā, bhikkhave, dhammassā”ti. ",
  "an1.316-332:322.1.4": "323 ",
  "an1.316-332:323.1.1": "“Svākkhāte, bhikkhave, dhammavinaye paṭiggāhakena mattā jānitabbā, no dāyakena. ",
  "an1.316-332:323.1.2": "Taṃ kissa hetu? ",
  "an1.316-332:323.1.3": "Svākkhātattā, bhikkhave, dhammassā”ti. ",
  "an1.316-332:323.1.4": "324 ",
  "an1.316-332:324.1.1": "“Durakkhāte, bhikkhave, dhammavinaye yo āraddhavīriyo so dukkhaṃ viharati. ",
  "an1.316-332:324.1.2": "Taṃ kissa hetu? ",
  "an1.316-332:324.1.3": "Durakkhātattā, bhikkhave, dhammassā”ti. ",
  "an1.316-332:324.1.4": "325 ",
  "an1.316-332:325.1.1": "“Svākkhāte, bhikkhave, dhammavinaye yo kusīto so dukkhaṃ viharati. ",
  "an1.316-332:325.1.2": "Taṃ kissa hetu? ",
  "an1.316-332:325.1.3": "Svākkhātattā, bhikkhave, dhammassā”ti. ",
  "an1.316-332:325.1.4": "326 ",
  "an1.316-332:326.1.1": "“Durakkhāte, bhikkhave, dhammavinaye yo kusīto so sukhaṃ viharati. ",
  "an1.316-332:326.1.2": "Taṃ kissa hetu? ",
  "an1.316-332:326.1.3": "Durakkhātattā, bhikkhave, dhammassā”ti. ",
  "an1.316-332:326.1.4": "327 ",
  "an1.316-332:327.1.1": "“Svākkhāte, bhikkhave, dhammavinaye yo āraddhavīriyo so sukhaṃ viharati. ",
  "an1.316-332:327.1.2": "Taṃ kissa hetu? ",
  "an1.316-332:327.1.3": "Svākkhātattā, bhikkhave, dhammassā”ti. ",
  "an1.316-332:327.1.4": "328 ",
  "an1.316-332:328.1.1": "“Seyyathāpi, bhikkhave, appamattakopi gūtho duggandho hoti; ",
  "an1.316-332:328.1.2": "evamevaṃ kho ahaṃ, bhikkhave, appamattakampi bhavaṃ na vaṇṇemi, antamaso accharāsaṅghātamattampi”. ",
  "an1.316-332:328.1.3": "329 ",
  "an1.316-332:329.1.1": "“Seyyathāpi, bhikkhave, appamattakampi muttaṃ duggandhaṃ hoti … appamattakopi kheḷo duggandho hoti … appamattakopi pubbo duggandho hoti … appamattakampi lohitaṃ duggandhaṃ hoti; ",
  "an1.316-332:329.1.2": "evamevaṃ kho ahaṃ, bhikkhave, appamattakampi bhavaṃ na vaṇṇemi, antamaso accharāsaṅghātamattampi”. ",
  "an1.316-332:329.1.3": "Vaggo tatiyo. ",
  "~": ""
}