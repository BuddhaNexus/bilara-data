{
  "an1.51-60:0.1": "Aṅguttara Nikāya 1 ",
  "an1.51-60:0.2": "6. Accharāsaṅghātavagga ",
  "an1.51-60:0.3": "51 ",
  "an1.51-60:51.1.1": "“Pabhassaramidaṃ, bhikkhave, cittaṃ. ",
  "an1.51-60:51.1.2": "Tañca kho āgantukehi upakkilesehi upakkiliṭṭhaṃ. ",
  "an1.51-60:51.1.3": "Taṃ assutavā puthujjano yathābhūtaṃ nappajānāti. ",
  "an1.51-60:51.1.4": "Tasmā ‘assutavato puthujjanassa cittabhāvanā natthī’ti vadāmī”ti. ",
  "an1.51-60:51.1.5": "Paṭhamaṃ. ",
  "an1.51-60:51.1.6": "52 ",
  "an1.51-60:52.1.1": "“Pabhassaramidaṃ, bhikkhave, cittaṃ. ",
  "an1.51-60:52.1.2": "Tañca kho āgantukehi upakkilesehi vippamuttaṃ. ",
  "an1.51-60:52.1.3": "Taṃ sutavā ariyasāvako yathābhūtaṃ pajānāti. ",
  "an1.51-60:52.1.4": "Tasmā ‘sutavato ariyasāvakassa cittabhāvanā atthī’ti vadāmī”ti. ",
  "an1.51-60:52.1.5": "Dutiyaṃ. ",
  "an1.51-60:52.1.6": "53 ",
  "an1.51-60:53.1.1": "“Accharāsaṅghātamattampi ce, bhikkhave, bhikkhu mettācittaṃ āsevati; ",
  "an1.51-60:53.1.2": "ayaṃ vuccati, bhikkhave: ",
  "an1.51-60:53.1.3": "‘bhikkhu arittajjhāno viharati satthusāsanakaro ovādapatikaro, amoghaṃ raṭṭhapiṇḍaṃ bhuñjati’. ",
  "an1.51-60:53.1.4": "Ko pana vādo ye naṃ bahulīkarontī”ti. ",
  "an1.51-60:53.1.5": "Tatiyaṃ. ",
  "an1.51-60:53.1.6": "54 ",
  "an1.51-60:54.1.1": "“Accharāsaṅghātamattampi ce, bhikkhave, bhikkhu mettācittaṃ bhāveti; ",
  "an1.51-60:54.1.2": "ayaṃ vuccati, bhikkhave: ",
  "an1.51-60:54.1.3": "‘bhikkhu arittajjhāno viharati satthusāsanakaro ovādapatikaro, amoghaṃ raṭṭhapiṇḍaṃ bhuñjati’. ",
  "an1.51-60:54.1.4": "Ko pana vādo ye naṃ bahulīkarontī”ti. ",
  "an1.51-60:54.1.5": "Catutthaṃ. ",
  "an1.51-60:54.1.6": "55 ",
  "an1.51-60:55.1.1": "“Accharāsaṅghātamattampi ce, bhikkhave, bhikkhu mettācittaṃ manasi karoti; ",
  "an1.51-60:55.1.2": "ayaṃ vuccati, bhikkhave: ",
  "an1.51-60:55.1.3": "‘bhikkhu arittajjhāno viharati satthusāsanakaro ovādapatikaro amoghaṃ raṭṭhapiṇḍaṃ bhuñjati’. ",
  "an1.51-60:55.1.4": "Ko pana vādo ye naṃ bahulīkarontī”ti. ",
  "an1.51-60:55.1.5": "Pañcamaṃ. ",
  "an1.51-60:55.1.6": "56 ",
  "an1.51-60:56.1.1": "“Ye keci, bhikkhave, dhammā akusalā akusalabhāgiyā akusalapakkhikā, sabbe te manopubbaṅgamā. ",
  "an1.51-60:56.1.2": "Mano tesaṃ dhammānaṃ paṭhamaṃ uppajjati, anvadeva akusalā dhammā”ti. ",
  "an1.51-60:56.1.3": "Chaṭṭhaṃ. ",
  "an1.51-60:56.1.4": "57 ",
  "an1.51-60:57.1.1": "“Ye keci, bhikkhave, dhammā kusalā kusalabhāgiyā kusalapakkhikā, sabbe te manopubbaṅgamā. ",
  "an1.51-60:57.1.2": "Mano tesaṃ dhammānaṃ paṭhamaṃ uppajjati, anvadeva kusalā dhammā”ti. ",
  "an1.51-60:57.1.3": "Sattamaṃ. ",
  "an1.51-60:57.1.4": "58 ",
  "an1.51-60:58.1.1": "“Nāhaṃ, bhikkhave, aññaṃ ekadhammampi samanupassāmi yena anuppannā vā akusalā dhammā uppajjanti uppannā vā kusalā dhammā parihāyanti yathayidaṃ, bhikkhave, pamādo. ",
  "an1.51-60:58.1.2": "Pamattassa, bhikkhave, anuppannā ceva akusalā dhammā uppajjanti uppannā ca kusalā dhammā parihāyantī”ti. ",
  "an1.51-60:58.1.3": "Aṭṭhamaṃ. ",
  "an1.51-60:58.1.4": "59 ",
  "an1.51-60:59.1.1": "“Nāhaṃ, bhikkhave, aññaṃ ekadhammampi samanupassāmi yena anuppannā vā kusalā dhammā uppajjanti uppannā vā akusalā dhammā parihāyanti yathayidaṃ, bhikkhave, appamādo. ",
  "an1.51-60:59.1.2": "Appamattassa, bhikkhave, anuppannā ceva kusalā dhammā uppajjanti uppannā ca akusalā dhammā parihāyantī”ti. ",
  "an1.51-60:59.1.3": "Navamaṃ. ",
  "an1.51-60:59.1.4": "60 ",
  "an1.51-60:60.1.1": "“Nāhaṃ, bhikkhave, aññaṃ ekadhammampi samanupassāmi yena anuppannā vā akusalā dhammā uppajjanti uppannā vā kusalā dhammā parihāyanti yathayidaṃ, bhikkhave, kosajjaṃ. ",
  "an1.51-60:60.1.2": "Kusītassa, bhikkhave, anuppannā ceva akusalā dhammā uppajjanti uppannā ca kusalā dhammā parihāyantī”ti. ",
  "an1.51-60:60.1.3": "Dasamaṃ. ",
  "an1.51-60:60.1.4": "Accharāsaṅghātavaggo chaṭṭho. ",
  "~": ""
}