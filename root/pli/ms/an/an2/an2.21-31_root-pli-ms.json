{
  "an2.21-31:0.1": "Aṅguttara Nikāya 2 ",
  "an2.21-31:0.2": "3. Bālavagga ",
  "an2.21-31:0.3": "21 ",
  "an2.21-31:21.1.1": "“Dveme, bhikkhave, bālā. ",
  "an2.21-31:21.1.2": "Katame dve? ",
  "an2.21-31:21.1.3": "Yo ca accayaṃ accayato na passati, yo ca accayaṃ desentassa yathādhammaṃ nappaṭiggaṇhāti. ",
  "an2.21-31:21.1.4": "Ime kho, bhikkhave, dve bālāti. ",
  "an2.21-31:21.2.1": "Dveme, bhikkhave, paṇḍitā. ",
  "an2.21-31:21.2.2": "Katame dve? ",
  "an2.21-31:21.2.3": "Yo ca accayaṃ accayato passati, yo ca accayaṃ desentassa yathādhammaṃ paṭiggaṇhāti. ",
  "an2.21-31:21.2.4": "Ime kho, bhikkhave, dve paṇḍitā”ti. ",
  "an2.21-31:21.2.5": "22 ",
  "an2.21-31:22.1.1": "“Dveme, bhikkhave, tathāgataṃ abbhācikkhanti. ",
  "an2.21-31:22.1.2": "Katame dve? ",
  "an2.21-31:22.1.3": "Duṭṭho vā dosantaro, saddho vā duggahitena. ",
  "an2.21-31:22.1.4": "Ime kho, bhikkhave, dve tathāgataṃ abbhācikkhantī”ti. ",
  "an2.21-31:22.1.5": "23 ",
  "an2.21-31:23.1.1": "“Dveme, bhikkhave, tathāgataṃ abbhācikkhanti. ",
  "an2.21-31:23.1.2": "Katame dve? ",
  "an2.21-31:23.1.3": "Yo ca abhāsitaṃ alapitaṃ tathāgatena bhāsitaṃ lapitaṃ tathāgatenāti dīpeti, yo ca bhāsitaṃ lapitaṃ tathāgatena abhāsitaṃ alapitaṃ tathāgatenāti dīpeti. ",
  "an2.21-31:23.1.4": "Ime kho, bhikkhave, dve tathāgataṃ abbhācikkhantīti. ",
  "an2.21-31:23.2.1": "Dveme, bhikkhave, tathāgataṃ nābbhācikkhanti. ",
  "an2.21-31:23.2.2": "Katame dve? ",
  "an2.21-31:23.2.3": "Yo ca abhāsitaṃ alapitaṃ tathāgatena abhāsitaṃ alapitaṃ tathāgatenāti dīpeti, yo ca bhāsitaṃ lapitaṃ tathāgatena bhāsitaṃ lapitaṃ tathāgatenāti dīpeti. ",
  "an2.21-31:23.2.4": "Ime kho, bhikkhave, dve tathāgataṃ nābbhācikkhantī”ti. ",
  "an2.21-31:23.2.5": "24 ",
  "an2.21-31:24.1.1": "“Dveme, bhikkhave, tathāgataṃ abbhācikkhanti. ",
  "an2.21-31:24.1.2": "Katame dve? ",
  "an2.21-31:24.1.3": "Yo ca neyyatthaṃ suttantaṃ nītattho suttantoti dīpeti, yo ca nītatthaṃ suttantaṃ neyyattho suttantoti dīpeti. ",
  "an2.21-31:24.1.4": "Ime kho, bhikkhave, dve tathāgataṃ abbhācikkhantī”ti. ",
  "an2.21-31:24.1.5": "25 ",
  "an2.21-31:25.1.1": "“Dveme, bhikkhave, tathāgataṃ nābbhācikkhanti. ",
  "an2.21-31:25.1.2": "Katame dve? ",
  "an2.21-31:25.1.3": "Yo ca neyyatthaṃ suttantaṃ neyyattho suttantoti dīpeti, yo ca nītatthaṃ suttantaṃ nītattho suttantoti dīpeti. ",
  "an2.21-31:25.1.4": "Ime kho, bhikkhave, dve tathāgataṃ nābbhācikkhantī”ti. ",
  "an2.21-31:25.1.5": "26 ",
  "an2.21-31:26.1.1": "“Paṭicchannakammantassa, bhikkhave, dvinnaṃ gatīnaṃ aññatarā gati pāṭikaṅkhā—",
  "an2.21-31:26.1.2": "nirayo vā tiracchānayoni vāti. ",
  "an2.21-31:26.2.1": "Appaṭicchannakammantassa, bhikkhave, dvinnaṃ gatīnaṃ aññatarā gati pāṭikaṅkhā—",
  "an2.21-31:26.2.2": "devā vā manussā vā”ti. ",
  "an2.21-31:26.2.3": "27 ",
  "an2.21-31:27.1.1": "“Micchādiṭṭhikassa, bhikkhave, dvinnaṃ gatīnaṃ aññatarā gati pāṭikaṅkhā—",
  "an2.21-31:27.1.2": "nirayo vā tiracchānayoni vā”ti. ",
  "an2.21-31:27.1.3": "28 ",
  "an2.21-31:28.1.1": "“Sammādiṭṭhikassa, bhikkhave, dvinnaṃ gatīnaṃ aññatarā gati pāṭikaṅkhā—",
  "an2.21-31:28.1.2": "devā vā manussā vā”ti. ",
  "an2.21-31:28.1.3": "29 ",
  "an2.21-31:29.1.1": "“Dussīlassa, bhikkhave, dve paṭiggāhā—",
  "an2.21-31:29.1.2": "nirayo vā tiracchānayoni vā. ",
  "an2.21-31:29.2.1": "Sīlavato, bhikkhave, dve paṭiggāhā—",
  "an2.21-31:29.2.2": "devā vā manussā vā”ti. ",
  "an2.21-31:29.2.3": "30 ",
  "an2.21-31:30.1.1": "“Dvāhaṃ, bhikkhave, atthavase sampassamāno araññavanapatthāni pantāni senāsanāni paṭisevāmi. ",
  "an2.21-31:30.1.2": "Katame dve? ",
  "an2.21-31:30.1.3": "Attano ca diṭṭhadhammasukhavihāraṃ sampassamāno, pacchimañca janataṃ anukampamāno. ",
  "an2.21-31:30.1.4": "Ime kho ahaṃ, bhikkhave, dve atthavase sampassamāno araññavanapatthāni pantāni senāsanāni paṭisevāmī”ti. ",
  "an2.21-31:30.1.5": "31 ",
  "an2.21-31:31.1.1": "“Dve me, bhikkhave, dhammā vijjābhāgiyā. ",
  "an2.21-31:31.1.2": "Katame dve? ",
  "an2.21-31:31.1.3": "Samatho ca vipassanā ca. ",
  "an2.21-31:31.1.4": "Samatho, bhikkhave, bhāvito kamatthamanubhoti? ",
  "an2.21-31:31.1.5": "Cittaṃ bhāvīyati. ",
  "an2.21-31:31.1.6": "Cittaṃ bhāvitaṃ kamatthamanubhoti? ",
  "an2.21-31:31.1.7": "Yo rāgo so pahīyati. ",
  "an2.21-31:31.1.8": "Vipassanā, bhikkhave, bhāvitā kamatthamanubhoti? ",
  "an2.21-31:31.1.9": "Paññā bhāvīyati. ",
  "an2.21-31:31.1.10": "Paññā bhāvitā kamatthamanubhoti? ",
  "an2.21-31:31.1.11": "Yā avijjā sā pahīyati. ",
  "an2.21-31:31.1.12": "Rāgupakkiliṭṭhaṃ vā, bhikkhave, cittaṃ na vimuccati, avijjupakkiliṭṭhā vā paññā na bhāvīyati. ",
  "an2.21-31:31.1.13": "Iti kho, bhikkhave, rāgavirāgā cetovimutti, avijjāvirāgā paññāvimuttī”ti. ",
  "an2.21-31:31.1.14": "Bālavaggo tatiyo. ",
  "~": ""
}