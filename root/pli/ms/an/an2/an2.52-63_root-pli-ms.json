{
  "an2.52-63:0.1": "Aṅguttara Nikāya 2 ",
  "an2.52-63:0.2": "6. Puggalavagga ",
  "an2.52-63:0.3": "52 ",
  "an2.52-63:52.1.1": "“Dveme, bhikkhave, puggalā loke uppajjamānā uppajjanti bahujanahitāya bahujanasukhāya, bahuno janassa atthāya hitāya sukhāya devamanussānaṃ. ",
  "an2.52-63:52.1.2": "Katame dve? ",
  "an2.52-63:52.1.3": "Tathāgato ca arahaṃ sammāsambuddho, rājā ca cakkavattī. ",
  "an2.52-63:52.1.4": "Ime kho, bhikkhave, dve puggalā loke uppajjamānā uppajjanti bahujanahitāya bahujanasukhāya, bahuno janassa atthāya hitāya sukhāya devamanussānan”ti. ",
  "an2.52-63:52.1.5": "53 ",
  "an2.52-63:53.1.1": "“Dveme, bhikkhave, puggalā loke uppajjamānā uppajjanti acchariyamanussā. ",
  "an2.52-63:53.1.2": "Katame dve? ",
  "an2.52-63:53.1.3": "Tathāgato ca arahaṃ sammāsambuddho, rājā ca cakkavattī. ",
  "an2.52-63:53.1.4": "Ime kho, bhikkhave, dve puggalā loke uppajjamānā uppajjanti acchariyamanussā”ti. ",
  "an2.52-63:53.1.5": "54 ",
  "an2.52-63:54.1.1": "“Dvinnaṃ, bhikkhave, puggalānaṃ kālakiriyā bahuno janassa anutappā hoti. ",
  "an2.52-63:54.1.2": "Katamesaṃ dvinnaṃ? ",
  "an2.52-63:54.1.3": "Tathāgatassa ca arahato sammāsambuddhassa, rañño ca cakkavattissa. ",
  "an2.52-63:54.1.4": "Imesaṃ kho, bhikkhave, dvinnaṃ puggalānaṃ kālakiriyā bahuno janassa anutappā hotī”ti. ",
  "an2.52-63:54.1.5": "55 ",
  "an2.52-63:55.1.1": "“Dveme, bhikkhave, thūpārahā. ",
  "an2.52-63:55.1.2": "Katame dve? ",
  "an2.52-63:55.1.3": "Tathāgato ca arahaṃ sammāsambuddho, rājā ca cakkavattī. ",
  "an2.52-63:55.1.4": "Ime kho, bhikkhave, dve thūpārahā”ti. ",
  "an2.52-63:55.1.5": "56 ",
  "an2.52-63:56.1.1": "“Dveme, bhikkhave, buddhā. ",
  "an2.52-63:56.1.2": "Katame dve? ",
  "an2.52-63:56.1.3": "Tathāgato ca arahaṃ sammāsambuddho, paccekabuddho ca. ",
  "an2.52-63:56.1.4": "Ime kho, bhikkhave, dve buddhā”ti. ",
  "an2.52-63:56.1.5": "57 ",
  "an2.52-63:57.1.1": "“Dveme, bhikkhave, asaniyā phalantiyā na santasanti. ",
  "an2.52-63:57.1.2": "Katame dve? ",
  "an2.52-63:57.1.3": "Bhikkhu ca khīṇāsavo, hatthājānīyo ca. ",
  "an2.52-63:57.1.4": "Ime kho, bhikkhave, dve asaniyā phalantiyā na santasantī”ti. ",
  "an2.52-63:57.1.5": "58 ",
  "an2.52-63:58.1.1": "“Dveme, bhikkhave, asaniyā phalantiyā na santasanti. ",
  "an2.52-63:58.1.2": "Katame dve? ",
  "an2.52-63:58.1.3": "Bhikkhu ca khīṇāsavo, assājānīyo ca. ",
  "an2.52-63:58.1.4": "Ime kho, bhikkhave, dve asaniyā phalantiyā na santasantī”ti. ",
  "an2.52-63:58.1.5": "59 ",
  "an2.52-63:59.1.1": "“Dveme, bhikkhave, asaniyā phalantiyā na santasanti. ",
  "an2.52-63:59.1.2": "Katame dve? ",
  "an2.52-63:59.1.3": "Bhikkhu ca khīṇāsavo, sīho ca migarājā. ",
  "an2.52-63:59.1.4": "Ime kho, bhikkhave, dve asaniyā phalantiyā na santasantī”ti. ",
  "an2.52-63:59.1.5": "60 ",
  "an2.52-63:60.1.1": "“Dveme, bhikkhave, atthavase sampassamānā kiṃpurisā mānusiṃ vācaṃ na bhāsanti. ",
  "an2.52-63:60.1.2": "Katame dve? ",
  "an2.52-63:60.1.3": "Mā ca musā bhaṇimhā, mā ca paraṃ abhūtena abbhācikkhimhāti. ",
  "an2.52-63:60.1.4": "Ime kho, bhikkhave, dve atthavase sampassamānā kiṃpurisā mānusiṃ vācaṃ na bhāsantī”ti. ",
  "an2.52-63:60.1.5": "61 ",
  "an2.52-63:61.1.1": "“Dvinnaṃ dhammānaṃ, bhikkhave, atitto appaṭivāno mātugāmo kālaṃ karoti. ",
  "an2.52-63:61.1.2": "Katamesaṃ dvinnaṃ? ",
  "an2.52-63:61.1.3": "Methunasamāpattiyā ca vijāyanassa ca. ",
  "an2.52-63:61.1.4": "Imesaṃ kho, bhikkhave, dvinnaṃ dhammānaṃ atitto appaṭivāno mātugāmo kālaṃ karotī”ti. ",
  "an2.52-63:61.1.5": "62 ",
  "an2.52-63:62.1.1": "“Asantasannivāsañca vo, bhikkhave, desessāmi santasannivāsañca. ",
  "an2.52-63:62.1.2": "Taṃ suṇātha, sādhukaṃ manasi karotha, bhāsissāmī”ti. ",
  "an2.52-63:62.1.3": "“Evaṃ, bhante”ti kho te bhikkhū bhagavato paccassosuṃ. ",
  "an2.52-63:62.1.4": "Bhagavā etadavoca: ",
  "an2.52-63:62.2.1": "“Kathañca, bhikkhave, asantasannivāso hoti, kathañca asanto sannivasanti? ",
  "an2.52-63:62.2.2": "Idha, bhikkhave, therassa bhikkhuno evaṃ hoti: ",
  "an2.52-63:62.2.3": "‘theropi maṃ na vadeyya, majjhimopi maṃ na vadeyya, navopi maṃ na vadeyya; ",
  "an2.52-63:62.2.4": "therampāhaṃ na vadeyyaṃ, majjhimampāhaṃ na vadeyyaṃ, navampāhaṃ na vadeyyaṃ. ",
  "an2.52-63:62.2.5": "Thero cepi maṃ vadeyya ahitānukampī maṃ vadeyya no hitānukampī, noti naṃ vadeyyaṃ viheṭheyyaṃ passampissa nappaṭikareyyaṃ. ",
  "an2.52-63:62.2.6": "Majjhimo cepi maṃ vadeyya … pe … navo cepi maṃ vadeyya, ahitānukampī maṃ vadeyya no hitānukampī, noti naṃ vadeyyaṃ viheṭheyyaṃ passampissa nappaṭikareyyaṃ’. ",
  "an2.52-63:62.2.7": "Majjhimassapi bhikkhuno evaṃ hoti … pe … navassapi bhikkhuno evaṃ hoti: ",
  "an2.52-63:62.2.8": "‘theropi maṃ na vadeyya, majjhimopi maṃ na vadeyya, navopi maṃ na vadeyya; ",
  "an2.52-63:62.2.9": "therampāhaṃ na vadeyyaṃ, majjhimampāhaṃ na vadeyyaṃ, navampāhaṃ na vadeyyaṃ. ",
  "an2.52-63:62.2.10": "Thero cepi maṃ vadeyya ahitānukampī maṃ vadeyya no hitānukampī noti naṃ vadeyyaṃ viheṭheyyaṃ passampissa nappaṭikareyyaṃ. ",
  "an2.52-63:62.2.11": "Majjhimo cepi maṃ vadeyya … navo cepi maṃ vadeyya ahitānukampī maṃ vadeyya no hitānukampī, noti naṃ vadeyyaṃ viheṭheyyaṃ passampissa nappaṭikareyyaṃ’. ",
  "an2.52-63:62.2.12": "Evaṃ kho, bhikkhave, asantasannivāso hoti, evañca asanto sannivasanti. ",
  "an2.52-63:62.3.1": "Kathañca, bhikkhave, santasannivāso hoti, kathañca santo sannivasanti? ",
  "an2.52-63:62.3.2": "Idha, bhikkhave, therassa bhikkhuno evaṃ hoti: ",
  "an2.52-63:62.3.3": "‘theropi maṃ vadeyya, majjhimopi maṃ vadeyya, navopi maṃ vadeyya; ",
  "an2.52-63:62.3.4": "therampāhaṃ vadeyyaṃ, majjhimampāhaṃ vadeyyaṃ, navampāhaṃ vadeyyaṃ. ",
  "an2.52-63:62.3.5": "Thero cepi maṃ vadeyya hitānukampī maṃ vadeyya no ahitānukampī, sādhūti naṃ vadeyyaṃ na naṃ viheṭheyyaṃ passampissa paṭikareyyaṃ. ",
  "an2.52-63:62.3.6": "Majjhimo cepi maṃ vadeyya … pe … navo cepi maṃ vadeyya hitānukampī maṃ vadeyya no ahitānukampī, sādhūti naṃ vadeyyaṃ na naṃ viheṭheyyaṃ passampissa paṭikareyyaṃ’. ",
  "an2.52-63:62.3.7": "Majjhimassapi bhikkhuno evaṃ hoti … pe … navassapi bhikkhuno evaṃ hoti: ",
  "an2.52-63:62.3.8": "‘theropi maṃ vadeyya, majjhimopi maṃ vadeyya, navopi maṃ vadeyya; ",
  "an2.52-63:62.3.9": "therampāhaṃ vadeyyaṃ, majjhimampāhaṃ vadeyyaṃ, navampāhaṃ vadeyyaṃ. ",
  "an2.52-63:62.3.10": "Thero cepi maṃ vadeyya hitānukampī maṃ vadeyya no ahitānukampī, sādhūti naṃ vadeyyaṃ na naṃ viheṭheyyaṃ passampissa paṭikareyyaṃ. ",
  "an2.52-63:62.3.11": "Majjhimo cepi maṃ vadeyya … pe … navo cepi maṃ vadeyya hitānukampī maṃ vadeyya no ahitānukampī, sādhūti naṃ vadeyyaṃ na naṃ viheṭheyyaṃ passampissa paṭikareyyaṃ’. ",
  "an2.52-63:62.3.12": "Evaṃ kho, bhikkhave, santasannivāso hoti, evañca santo sannivasantī”ti. ",
  "an2.52-63:62.3.13": "63 ",
  "an2.52-63:63.1.1": "“Yasmiṃ, bhikkhave, adhikaraṇe ubhato vacīsaṃsāro diṭṭhipaḷāso cetaso āghāto appaccayo anabhiraddhi ajjhattaṃ avūpasantaṃ hoti, tasmetaṃ, bhikkhave, adhikaraṇe pāṭikaṅkhaṃ: ",
  "an2.52-63:63.1.2": "‘dīghattāya kharattāya vāḷattāya saṃvattissati, bhikkhū ca na phāsuṃ viharissanti’. ",
  "an2.52-63:63.2.1": "Yasmiñca kho, bhikkhave, adhikaraṇe ubhato vacīsaṃsāro diṭṭhipaḷāso cetaso āghāto appaccayo anabhiraddhi ajjhattaṃ suvūpasantaṃ hoti, tasmetaṃ, bhikkhave, adhikaraṇe pāṭikaṅkhaṃ: ",
  "an2.52-63:63.2.2": "‘na dīghattāya kharattāya vāḷattāya saṃvattissati, bhikkhū ca phāsuṃ viharissantī’”ti. ",
  "an2.52-63:63.2.3": "Puggalavaggo paṭhamo. ",
  "~": ""
}