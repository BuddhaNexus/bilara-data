{
  "sa35.7:0.1" : "雜阿含經 ",
  "sa35.7:0.2" : "卷第七 ",
  "sa35.7:0.3" : "(一三九) ",
  "sa35.7:1.1" : "如是我聞。 ",
  "sa35.7:1.2" : "一時佛住舍衞國祇樹給孤獨園。 ",
  "sa35.7:2.1" : "爾時世尊告諸比丘。 ",
  "sa35.7:2.2" : "何所有故何所起。何所繋何所著何所見我。若未起憂悲惱苦令起。已起憂悲惱苦重令増廣。 ",
  "sa35.7:3.1" : "諸比丘白佛言。 ",
  "sa35.7:3.2" : "世尊是法根法眼法依。 ",
  "sa35.7:3.3" : "唯願廣説。 ",
  "sa35.7:3.4" : "諸比丘聞已。當受奉行。 ",
  "sa35.7:4.1" : "佛告諸比丘。",
  "sa35.7:4.2" : "色有故色起。色繋著故。於色見我。 ",
  "sa35.7:4.3" : "未起憂悲惱苦令起。已起憂悲惱苦重令増廣。 ",
  "sa35.7:4.4" : "受想行識。亦復如是。 ",
  "sa35.7:5.1" : "諸比丘。於意云何。 ",
  "sa35.7:5.2" : "色爲常耶。爲非常耶。 ",
  "sa35.7:6.1" : "答曰。 ",
  "sa35.7:6.2" : "無常世尊。 ",
  "sa35.7:7.1" : "復問。 ",
  "sa35.7:7.2" : "若無常者是苦耶。 ",
  "sa35.7:8.1" : "答曰。 ",
  "sa35.7:8.2" : "是苦世尊。 ",
  "sa35.7:9.1" : "如是比丘。 ",
  "sa35.7:9.2" : "若無常者是苦。 ",
  "sa35.7:9.3" : "是苦有故是事起。繋著見我。 ",
  "sa35.7:9.4" : "若未起憂悲惱苦令起。已起憂悲惱苦重令増廣。 ",
  "sa35.7:9.5" : "受想行識。亦復如是。 ",
  "sa35.7:10.1" : "是故諸比丘。諸所有色。若過去若未來若現在。若内若外。若麤若細。若好若醜。若遠若近。彼一切非我非異我不相在。 ",
  "sa35.7:10.2" : "是名正慧。 ",
  "sa35.7:10.3" : "受想行識。亦復如是。 ",
  "sa35.7:11.1" : "若復見聞覺識。起求隨憶隨覺隨觀。彼一切非我非異我不相在。 ",
  "sa35.7:11.2" : "是名正慧。 ",
  "sa35.7:12.1" : "若見有我有世間。有此世有他世。常恒不變易。彼一切非我非異我不相在。 ",
  "sa35.7:12.2" : "是名正慧。 ",
  "sa35.7:13.1" : "若復有見。非此世我。非此世我所。非當來我。非當來我所。彼一切非我不異我不相在。 ",
  "sa35.7:13.2" : "是名正慧。 ",
  "sa35.7:14.1" : "若多聞聖弟子。於此六見處。觀察非我非我所。 ",
  "sa35.7:14.2" : "如是觀者。於佛狐疑斷。於法僧狐疑斷。 ",
  "sa35.7:14.3" : "是名比丘。多聞聖弟子。不復堪任作身口意業趣三惡道。 ",
  "sa35.7:14.4" : "正使放逸。聖弟子決定向三菩提。 ",
  "sa35.7:14.5" : "七有天人往來作苦邊。 ",
  "sa35.7:15.1" : "佛説此經已。諸比丘。聞佛所説。歡喜奉行 "
}
